༄༅༅། །རྒྱ་གར་སྐད་དུ། བྷ་ག་ཝཱཾ་མཉྫུ་ཤྲཱི་གྷོ་ཥ་སྱ་ཀྲོ་དྷ་ཡ་མཱནྟ་ཀ་ཧོ་མ་བི་དྷིཿ།
བོད་སྐད་དུ། བཅོམ་ལྡན་འདས་འཇམ་དཔལ་དབྱངས་ཀྱི་ཁྲོ་བོ་གཤིན་རྗེ་གཤེད་པོའི་སྦྱིན་སྲེག་གི་ཆོ་ག །བྱང་ཆུབ་སེམས་དཔའ་འཇམ་དཔལ་དབྱངས་ལ་ཕྱག་འཚལ་ལོ། །དེ་ལ་དུ་མ་དང་རྫས་སོ་སོར་བྱ་བ་ནི་སྤྱིར་གསལ་ལོ། །དེ་ལ་ཞི་བ་ལ་ནི་ཐབ་ཁུང་ཟླུམ་པོ་རྒྱར་ཁྲུ་གང་ལ་ཟབས་སུ་དེའི་
ཕྱེད་པར་བྱས་ཏེ། དཀར་པོར་བསྒྱུར་རོ། །རྒྱས་པ་ལ་དེའི་ཉིས་འགྱུར་དུ་བྱ་སྟེ། དབྱིབས་གྲུ་བཞི་སེར་པོར་བྱའོ། །དེ་གཉིས་ཀྱི་མུ་རན་ཡང་ཞི་བ་ལ་སོར་བཞིའི་འཕང་ལ་རྒྱས་པ་ལ་ཉིས་འགྱུར་རོ། །དབང་དང་དྲག་པོའི་སོར་བཅུའི་རྒྱ་དང་ལྔའི་ཟབས་སུ་བྱའོ། །ཁ་ཁྱེར་དང་མུ་རན་ནི་འཕང་
དུ་སོར་གསུམ་དུ་མཚུངས་སོ། །ཁ་དོག་དམར་ནག་དང་སྔོན་པོ་ལ་དབྱིབས་ནི་ཟླ་བ་ཕྱེད་པ་དང་། གྲུ་གསུམ་ཡིན་ནོ། །ཐམས་ཅད་ཀྱི་ནང་དུ་པདྨ་འདབ་མ་བརྒྱད་པ་ལྟེ་བ་སེར་པོར་བྱའོ། །ལྟེ་བར་ཡི་དགས་འཛིན་པ་དང་། །འདབ་མ་དམར་པོ་ལ་མཚམས་ཀྱི་བཞིར་བེ་ཅོན་ནོ། །ཁ་ཁྱེར་ལ་ཞི་
བ་ལ་འཁོར་ལོ། །རྒྱས་པ་ལ་ནི་རིན་ཆེན། དབང་ལ་པདྨ་འདབ་རྒྱས། དྲག་པོ་ལ་རྩེ་གསུམ་མོ། །མུ་རན་ལ་ཡི་དགས་ཕྲེང་བར་མཚུངས་སོ། །དེའི་ཕྱི་རོལ་གྲུ་བཞི་སྒོ་བཞིར། ཡི་དགས་སོ་སོ་བར་སྦྲེལ་ཏེ། དཀྱིལ་འཁོར་གྱི་ལས་བཞིན་ནོ། །ཐབ་ཁུང་བརྩེགས་ནས་ནང་ཀུ་ཤ་
རྩེ་མོ་ཡང་ཕྱོགས་སོ་སོ་བར་བསྟན་ལ་བུད་ཤིང་སོ་སོ་བས་བྲིས་པའི་དབྱིབས་བཞིན་བརྩིག་གོ། །དེ་ནས་རྫས་སོ་སོ་བ་ཡང་གཡས་སུ་གཞག་པར་བྱ། །མཆོད་པ་སོ་སོ་གཡོན་དུ་གཞག །མདུན་དུ་མར་སོ་སོ་བ་དང་། ཡོན་ཆུ་དང་གཟར་བུ་རྣམ་གཞག་གོ། །དེ་ནས་སྔགས་པས་གོས་
སོ་སོ་བ་གོན་ཏེ། །རྒྱན་ཡང་དེ་བཞིན་ནོ། །སྟན་སོ་སོ་བ་ལ་ཁ་ཡང་ཞི་བ་ཤར། རྒྱས་པ་ལྷོ། །དབང་ནུབ། དྲག་པོ་བྱང་དུ་བལྟས་ཏེ། སྒྲུབ་ཐབས་ཀྱི་གཞུང་ལ་འཇུག་པར་བྱའོ། །བསྟོད་པ་ཡན་ཆད་རྫོགས་པ་དང་། ལྷ་གཏང་བའི་ཆོ་ག་བྱ་སྟེ། ལས་དང་མཐུན་པའི་མེ་བུས་ལ་སྤར་

ཏེ། རྒྱུན་གྱི་མེའམ་རྒྱུ་ལས་བརྟག །དངུལ་ཕོར་རྒྱུ་ཡི་སྣོད་ཀྱིས་བླ། །གསེར་སྣོད་དགེ་ཞིང་བཀྲ་ཤིས་པར། །རྒྱལ་རིགས་མེའམ་རྒྱུ་ལས་བརྟག །རྗེའུ་རིགས་སྨད་འཚོང་རྒྱུ་ལས་བརྟག །ཟངས་སོགས་དབང་ལ་བླང་བར་བྱ། །གདོལ་པའི་མེའམ་དུར་ཁྲོད་མེ། །ལྕགས་དང་
ཐོད་པར་བླང་བར་བྱ། །བདུད་རྩི་འཁྱིལ་པའི་བསང་བ་དང་། །ཡི་དགས་བཀོད་ནས་མཚོན་ཆས་བསྲུངས། །དཀར་པོ་ལོ་མའི་ཤིང་བཟང་ལ། །མཐོ་གང་ཚད་དུ་མཉམ་བྱས་པའི། །ཡམ་སྲེག་ཤིང་དེས་ཞི་བ་སྤར། །ཨུ་དུམ་བཱ་ར་བྱང་ཆུབ་ཤིང་། །ཉིས་འགྱུར་གྱིས་ནི་
རྒྱས་པར་སྤར། །མྱ་ངན་མེད་སྩོགས་སེང་ལྡེང་བཟང་། །སོར་གསུམ་ཚད་དུ་དབང་དྲག་མཚུངས། །དྲག་པོ་དུར་ཁྲོད་ཚེར་མ་ཡི། །ཡམ་སྲེག་ཤིང་བུ་མར་སྤར་བྱ། །དེ་ཡང་རླུང་རིང་ཕྱོགས་བལྟས་ཏེ། ཨོཾ་བ་ཡ་བེ། ས་མ་ཡ་སྟྭཾ། རཾ་ཛྭ་ལ་རཾ་ཞེས་རླུང་ཡབ་དང་ལྡན་པར་བྱའོ། །
དེ་ནས་མེ་དེ་བསངས་ལ། བདག་དམ་ཚིག་སེམས་དཔའི་སྐུར་བསྐྱེད་པ་འཇིག་རྟེན་པ་ཉིད་དུ་བྱའོ། །དེ་ནས་མེའི་དབུས་སུ་པཾ་ལས་པདྨ་འདབ་མ་བརྒྱད་པ་གེ་སར་ལ་ཉི་མ། དབང་དྲག་ལ་ཟླ་བ། ཞི་རྒྱས་ལ་ཉི་མར་བསམ་མོ། །དེ་ནས་མི་འཇིགས་པའི་ཕྱག་རྒྱ་ལ་མཐེ་བོང་གིས་སྲིན་
ལག་ལ་མནན་ཏེ། ཨེ་ཧྱེ་ཧི་མ་ཧཱ་བྷཱུ་ཏ་དེ་བ་རྀ་ཥི་ཏ། ཨགྣ་ཡེ་བཱ་བ་ཀ །ཨཱ་གཙྪ་ཨཱ་གཙྪ། ཞེས་པས་མདུན་གྱི་ནམ་མཁའ་ལ་བྱོན་པར་བསམ་མོ། །དེ་ནས་བསང་གཏོར། ཨོཾ་ཧཱུཾ་ཛི་ན་ཛིག །ཞེས་གཏོར་རོ། །ཞལ་བསིལ་བ། ཨགྣ་ཡེ། པཱ་པ་ཀ་མ་ཧཱ་པྲ་ཏེ་ཛ་སྭཱ་ཧཱ། དེ་ནས་གདན་
དབུལ་ཏེ། ཨགྣ་ཡེ་མ་ཧཱ་ཏེ་ཛ། སརྦྦ་ཀཱ་མ་སཱ་དྷ་ན། ས་ཏྭ་ཨརྠ་ཨཱ་དི་ཏི་ཡེ་སྭཱ་ཧཱ། མེ་ཏོག་ཐབ་ཏུ་གཏོར་ཏེ་གདན་བཤམས་པ་ལ་བཞུགས་པར་བརྟག་གོ། །དེ་ནས་མར་ལ་གཟར་བུ་ལན་བདུན་ནམ་གསུམ་དུ་དབུལ་ལོ། །ན་མསྶ་མནྟ་བུདྡྷ་ཨགྣ་ཡེ་པཱ་པ་ཀ་རཾ་རཾ་སྭཱ་ཧཱ། དེ་བཞིན་
དུ་རྒྱས་པ་ལ་ནི་མ་ཧེ་ན་ཏྲ་ཞེས་སྦྱར་རོ། །དབང་ལ་ནི་ཀ་མ་ར་ཞེས་སྦྱར་རོ། །དྲག་པོ་ལ་ནི་ཀྲོ་དྷ་ནི་ཞེས་སྦྱར་རོ། །དེ་ལྟར་མེ་འབར་བའི་དགང་བླུགས་ཕུལ་ཏེ། མེ་འབར་བ་དང་ཀུ་ཤ་དགྲམ་སྟེ། ཞི་བ་ལ་ཤར་ནས། རྒྱས་པ་ལ་ལྷོ་ནས། དབང་ལ་ནུབ་ནས། དྲག་པོ་ལ་བྱང་ནས་དགྲམ་པར་བྱའོ། །ཞི་རྒྱས་རྩ་བ་དང་བཅས་ཏེ་བྱས།

དབང་དྲག་ཕྱེད་མར་གཏུབ་པའི་རྩེ་མོས་བསྐོར་རོ། །ཨོཾ་ཨི་མེ་ཀ་ཤ །ཤུ་པ་དིབ་བྱ། པུ་ཏ་པྲ་མ་ཧཱ། པ་པིང་ཏྲི་ན། རཏྣ་ཏྲཱ་ཡ། ར་ཏ་ཧི་ཏི་ནི། པྲ་དྷི་པི་ཛི་དང་། གར་པ་བྷ་གར་པ་བྷ་བནྡུ་སྭཱ་ཧཱ། དེ་ནས་ཕུར་པ་བཞི་ཡང་སྒོ་བཞིར་གཟུགས། །མདའ་བཞི་ཡང་གྲ་བཞིར་
བཙུགས་ལ། ཚོན་སྐུད་བྲེ་ཞིང་བདུད་རྩི་འཁྱིལ་པའི་སྔགས་བརྗོད་དོ། །དེས་ནི་བགེགས་ཐམས་ཅད་བཅིངས་པར་འགྱུར་རོ། །དེ་ནས་མཆོད་པ་སོ་སོ་བ་དབུལ་བར་བྱའོ། །དེ་ནས་སྔར་ཡམ་སྲེག་ཤིང་གི་ཚད་ཀྱི་རིགས་ཀྱི་ཡམ་ཤིང་དབུལ་ལོ། །ཞི་བ་ལ་མར་དཀར་པོ། །རྒྱས་པ་ལ་མར་
སེར་པོ། །དབང་ལ་ཤིང་མར། དྲག་པོ་ལ་མི་ཚིལ་བཞུ་བའམ་ཚ་བའི་མར་རོ། །དེ་ནས་ཏིལ་དང་། ཡུངས་ཀར་དང་། དེ་ནས་ཞོ་དང་། འབྲས་ཆན་དང་། དེ་ནས་ཀུ་ཤ། དེ་ནས་དཱུར་བ། དེ་ནས་ནས། དེ་ནས་གྲོ། དེ་ནས་འབྲུ། དེ་ནས་སྲན་མ། འབྲས་མ་གྲུགས་པ། དེ་ནས་སྟར་ག་
དང་། སྙིང་ཞོ་ཤ་དང་། གླ་གོར་ཞོ་ཤ་དང་། ཤིང་ཐོག་ལ་སོགས་པ་རྣམས་དང་། སྔགས་གཅིག་གམ་སོ་སོ་ཡང་རུང་སྟེ་འབུལ་ལོ། །དེ་ལ་གཅིག་ནི། ཨོཾ་ཨགྣ་ཡེ་པཱ་པཾ་ཤཱནྟིཾ་ཀུ་རུ་སྭཱ་ཧཱ། པུཥྚིཾ་ཀུ་རུ་ཨོཾ། །བ་ཤཾ་ཀུ་རུ་བཾཾ། མཱ་ར་ཡ་ཧཱུཾ་ཕཊ། སོ་སོ་བ། བཛྲ་ཡ་ཛཱ་ཡ་
སྭཱ་ཧཱ། ཡམ་ཤིང་། ཨོཾ་ཨགྣི་སྭཱ་ཧཱ། མར་རོ། སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ། ཏིལ་དང་ཉུངས་ཀར། སརྦྦ་སཾ་པ་དེ་སྭཱ་ཧཱ། ཞོ་དང་ཟན། ཨ་པྲ་ཏི་ཧ་ཏ་བཛྲཱ་ཡ་སྭཱ་ཧཱ། ཀུ་ཤ། བཛྲ་ཨཱ་ཡུ་ཥེ་སྭཱ་ཧཱ། དཱུར་བའིའོ། །མ་ཧཱ་བེ་གཱ་ཡ་སྭཱ་ཧཱ། ནས་སོ། །བཛྲ་གྷསྨ་རཱ་ཡ་སྭཱ་ཧཱ། གྲོ། བཛྲ་བི་ཛཱ་ཡ་སྭཱ་ཧཱ།
འབྲུ་དག་གོ། །མ་ཧཱ་བ་ལཱ་ཡ་སྭཱ་ཧཱ། སྲན་མའོ། །བཛྲ་པུཥྚཱ་ཡ་སྭཱ་ཧཱ། འབྲས་མ་གྲུགས་པའོ། །མ་ཧཱ་ཤྲི་པ་ཡ་པ་ཡེ་སྭཱ་ཧཱ། སྟར་ག་དང་། གླ་གོར་ཞོ་ཤ་དང་། ཛཱ་ཏི་ཕ་ལ་དང་། ཤིང་ཐོག་བཏོགས་ཏེ་ཞལ་ཉིད་དུ་དབུལ་ཏེ། དང་པོར་ཨོཾ་དང་ཐ་མར་སྭཱ་ཧཱ་བཞག་སྟེ་མཆོད།
དེ་ནས་མར་རོ། །དེ་ནས་འབར་བའི་རང་བཞིན་དུ་གྱུར་པར་བསྒོམ་མོ། །འཇིག་རྟེན་པའི་མེ་ལྷ་མཆོད་པའི་རིམ་པ་དང་པོའོ། །ཕྱོགས་སྐྱོང་ལ་མཆོད་ན་ཡང་དེའི་སྙིང་གར་རྫོགས་པར་བཀོད་ལ་བསང་གཏོར་དང་། ཞལ་བསིལ་བྱས་ཏེ། དེ་ནས་མཆོད་པ་ལྔས་མཆོད་དེ། དེ་ནས་

ཡམ་ཤིང་ནས་མར་དང་རིམ་པ་བཞིན་མཆོད་དོ། །ཐ་མར་མར་གྱིས་མཆོད་དེ། ཨིནྡྲ་ཡེ་ལ་སོགས་པས་མཆོད་དོ། །དེ་ནས་ཐབ་བསངས་ལ། བེ་ཅོན་གྱིས་གཡབ་ཅིང་། ན་མོ་བུདྡྷ་བྷྱཿ། ན་མོ་དྷརྨ་བྷྱཿ། སཾ་གྷེ་བྷྱཿ། ཨོཾ་ཀྲོ་དྷ་བི་ར་བི་ར་ས་མ་ཡེ། ཨཱ་གད་ཛ་ཨཱ་གད་ཛ། ཨོཾ་ཨཱཿཧཱུཾ་ཨི་དཾ་པྲེ་ཏོ་ཨཱ་
ས་ནཾ་ཀྲི་པྲ་པྲེ་ཏོངྐ་ཏེ་ནི་སྭཱ་ཧཱ། ཨོཾ་ཨཱཿཧཱུཾ་ཞེས་སྐུ་བསང་ངོ་། །ཨོཾ་ཨཻ་ཀ་བི་ཡ་མཱནྟ་ཀ་བི་ས་ར་སྭཱ་ཧཱ། ཞབས་བསིལ་ལོ། །ན་མསྶརྦྦ་ཏ་ཐཱ་ག་ཏེ་བྷྱཿཔྲེ་ཏ་མུ་ཀ་ཁ་ད་ཁ་ད་སྭཱ་ཧཱ། གདན་ཕུལ་ལ་ཐབ་ཏུ་བཞུགས་སུ་གསོལ་ལོ། །དེ་ནས་མར་གྱི་དགང་བླུགས་དབུལ་ལོ། །དེ་ནས་མཆོད་
པ་ལྔ་དབུལ་ལོ། །དེ་ནས་ཡམ་ཤིང་། དེ་ནས་མར། དེ་བཞིན་དུ་ཤིང་ཐོག་ཡན་ཆད་དབུལ་ལོ། །ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧ་ན་མ་ཐ་བྷཉྫ་ཧཱུཾ་ཕཊ། ཨོཾ་ཤཱནྟིཾ་ཀུ་རུ་ཨོཾ། །ཞི་བའོ། །སྭཱ་ཧཱ་པུཥྚིཾ་ཀུ་རུ་སྭཱ་ཧཱ། རྒྱས་པའོ། །ཧོ་བ་ཤཾ་ཀུ་རུ་ཧོ། །དབང་ངོ་། །ཕཊ་མཱ་ར་ཡ་ཕཊ།
དྲག་པོའོ། །སྔགས་དེ་གཅིག་པུས་དབུལ་ལོ། །སྔགས་རང་གི་སོ་སོ་བ་ཡང་རུང་ངོ་། །ཐ་མར་ཡང་མར་གྱི་དགང་བླུགས་དབུལ་ལོ། །དེ་ནས་མཆོད་པ་ལྔ་དང་བསྟོད་པ་བྱ་སྟེ། དངོས་གྲུབ་གསོལ་ལ་གཤེགས་སུ་གསོལ་ཏེ། བསང་གཏོར་དང་། ཞབས་བསིལ་ཏེ། གཙྪ་ཞེས་
བཏང་ངོ་། །དེ་ནས་ཡང་འཇིག་རྟེན་པའི་སྔོན་བཞིན་དུ་བསམས་ལ་སྔོན་བཞིན་རྫས་ལྷག་མཆོད་དོ། །ཐ་མར་མར་གྱི་དགང་བླུགས་ལ་ལས་བསྐུལ་ཞིང་ལན་མང་དུ་དབུལ་ལོ། །དེ་ནས་མཆོད་པ་ལྔས་མཆོད་དོ། །བསྟོད་པ་ཡང་བརྗོད་ལ་དེ་ནས་འདོད་པའི་དོན་ལ་གསོལ་བ་བཏབ་ནས་བསང་
གཏོར་བྱས་ནས་ཞལ་བསིལ་ལ། གཤེགས་སུ་གསོལ་ལོ། །དེ་ནས་རྫས་བསྡུའོ། །ཚེ་བསྲིང་བར་འདོད་ན། རྒྱས་པའི་ཐབ་ཁུང་དུ་དཱུར་བའི་སྔགས་ཀྱིས་དཱུར་བའི་མར་ལ་བསྙུག་ཅིང་ལན་གྲངས་མང་དུ་སྦྱིན་སྲེག་བྱའོ། །འབྲུ་འཕེལ་བར་འདོད་ན་འབྲུའི་སྦྱིན་སྲེག་བྱའོ། །དེ་
ལ་སོགས་པ་རྟོག་པ་དགུ་པ་ནས་འབྱུང་བའི་ཚུལ་དུ་གང་འདོད་པའི་སྦྱིན་སྲེག་རྫས་གང་ཤིས་པས་བྱའོ། །དེ་ལ་གསད་པར་འདོད་པའི་སྦྱིན་སྲེག་ནི་བསྒྲུབ་པར་བྱ་བའི་རྗེས་དང་། དྲི་མ་དང་། དུར་ཁྲོད་ཀྱི་སོལ་བ་ལ་གཟུགས་བྱས་ཏེ་སྙིང་གར་མིང་རུས་བཅུག་ནས་སྒྲུབ་ཐབས་ཀྱི་མཇུག་ཏུ་

དགྲ་བོ་བཀུག་ལ་ལིང་ག་ལ་གཞུག་པ་དང་། ཕུར་པས་གདབ་པ་དང་། གཏུབས་ཏེ་ཚེར་མ་དང་། ཚ་བས་རྗེས་སུ་བསྲེལ་ལ། ཡུངས་མར་གྱིས་ཀྱང་བསྒོས་ནས་ཡམ་ཤིང་དང་། མར་གྱི་སྟེང་ལ་བསྲེག་གོ། །བསྐྲད་པར་འདོད་ན་བྱ་རོག་གི་ཤེས་བྱའོ། །
དབྱེ་བར་འདོད་ན་བྱ་རོག་དང་། འུག་པའི་སྒྲོས་བྱའོ། །དེ་ལ་སྩོགས་པ་ལས་དང་སྦྱར་རོ། །སྡིག་པ་སྦྱང་བར་འདོད་ན། ཏིལ་འབའ་ཞིག་གིས་བྱའོ། །དེ་ལ་སོགས་པ་སྤྱིར་ཤེས་པར་བྱའོ། །ཞི་བ་ལ་དམ་ཚིག་དང་ཡེ་ཤེས་ཀྱི་མེ་ལྷ་དཀར་པོའོ། །རྒྱས་པ་ལ་སེར་པོ། །དབང་ལ་
དམར་པོ། །དྲག་པོ་ལ་སྔོན་པོར་བསྒོམ་མོ། །མཆོད་རྫས་དང་། སྔགས་ཀྱི་འོད་ཟེར་དང་། ཁ་དོག་སོ་སོ་ལའོ། །བསམ་པ་ཡང་ཞི་བ་ནི་བྱམས་པའོ། །རྒྱས་པ་ནི་རྒྱས་པར་བྱ་བའི་སེམས་སམ། མཐོན་པོའི་རྣམ་པས་འཇུག་པའོ། །དབང་ལ་ནི་དགའ་ཆགས་སམ་ཞེན་
པས་འཇུག་པའོ། །དྲག་པོ་ལ་ནི་མ་རངས་པ་དང་། ཡིད་སྐྱོ་བ་དང་ཁྲོ་སེམས་སོ། །ལས་ནི་ཞི་བ་ལ་ནི་འོད་ཟེར་དཀར་པོ་འཕྲོས་པས་དེ་དག་གིས་གང་ལ་བྱ་བའི་ནད་དང་། སྡུག་བསྔལ་ལ་སྩོགས་པ་དྲངས་ཤིང་བསྡུས་ནས་རྒྱ་མཚོ་ཆེན་པོར་དོར་བར་བསམ་མོ། །རྒྱས་པ་ལ་འོད་ཟེར་
སེར་པོ་འཕྲོ་བ་དེ་དག་གང་གི་ལུས་ལ་ཞུགས་པ་དེ་ཉིད་ཀྱིས་དཔལ་ལ་སོགས་པ་དེ་དག་རྒྱས་པར་བསམ་མོ། །དབང་ལ་འོད་ཟེར་དེ་དག་དམར་པོར་འཕྲོས་ཏེ་གང་དབང་དུ་བྱ་བའི་ལུས་སེམས་ཀྱི་རྒྱུད་བཀང་ཞིང་ཉམས་ཤིང་མྱོས་པ་དེ་དག་དྲངས་ནས་རྐང་པའི་དྲུང་དུ་ལྟུང་སྟེ་སྐྱབས་
སུ་དོང་བར་བསམ་མོ། །དྲག་པོ་ལ་འོད་ཟེར་སྔོ་ནག་དུག་ཧ་ལ་ཧ་ལ་ལྟར་མཁྲེགས་ཤིང་དངོས་པོ་ཤིན་ཏུ་སྲ་བ་དག་ཀྱང་རེག་པ་ཙམ་གྱིས་ཐལ་བའི་མཐར་བྱེད་པ་འཕྲོས་ནས། གང་ལ་བྱ་བ་ལ་ཁྱབ་པར་གྱུར་ཏེ། སྐད་ཅིག་ཙམ་གྱིས་ཐུལ་གྱིས་བསྲེགས་ཏེ་ཐལ་བར་གྱུར་པར་བསམ་མོ། །ཡོན་
ཆུ་ཡང་ཞི་བ་ལ་འོ་མའི་ནང་དུ་མངར་གསུམ་དང་མེ་ཏོག་དཀར་པོའོ། །དབང་ལ་ཆང་ངོ་། །དྲག་པོ་ལ་ཆང་དང་སྐྱུར་བའི་ཁུ་བ་དང་ཚ་བ་རྣམ་པར་སྦྱར་བར་བྱའོ། །བསང་གཏོར་ནི་ཆུ་གཙང་མ་དང་། ཡུངས་ཀར་དང་། དྲི་བཟང་པོར་སྦྱར་ལ་མེ་ཏོག་སོ་སོ་བའི་ཁ་དོག་བཅུག་པས་བྱའོ། །མེའི་

ཁ་དོག་གི་ཡི་གེ་དགོད་པ་ཡང་རཾ་དཀར་པོ་དང་། སེར་པོ་དང་། དམར་པོ་དང་། སྔོན་པོའོ། །དགང་གཟར་བླུགས་གཟར་ལ་ཡང་ཆོས་ཀྱི་ཡི་གེ་འབྲུ། ཨོཾ་སྭཱ་ཨཱཿཧཱུཾ་རྣམས་ཁ་དོག་སོ་སོར་དགོད་དོ། །རྒྱུ་ཡང་སོ་སོ་ལ་བྱའོ། །མེ་ལྷའི་རྩ་བའི་ལྷའི་སྐུ་ནི་དམར་སེར་རོ། །ཞི་བའི་དུས་སུ་
པཱ་པཾ་ཀ་དཀར་པོ་ཞལ་གཅིག་ཕྱག་བཞི་པ། གཡས་དང་པོ་དབྱུག་ཐོ། །གཉིས་པ་མི་འཇིགས་པའི་ཕྱག་རྒྱ། གཡོན་དང་པོ་ཕྲེང་བ། གཉིས་པ་རིལ་བའམ། གུན་དྷེའོ། །རྒྱས་པ་ལ་སེར་པོ་ཕྱག་གཉིས་ནི་སྔ་མ་བཞིན་ནོ། །དབང་ལ་འདོད་པའི་མེ་ཏོག་དམར་པོ་ཞེས་བྱ་བ་གཡས་དང་པོ་ན་
ལྕགས་ཀྱུ་གཉིས་པ་ན་ཞགས་པའོ། །བསད་པ་ལ་རླུང་ཞེས་བྱ་བ་སྔོན་པོ། །གཡས་པ་ན་བེ་ཅོན། གཉིས་པ་ན་མེ་ཐབ། དམ་ཚིག་གི་མེ་ལྷ་ཉིད་དེ་ལྟར་བསྐྱེད་དོ། །འཇིག་རྟེན་ལས་འདས་པའི་སྐབས་སུ་ཁྲོ་བོ་ཡ་མཱནྟ་ཀ་དེ་ཉིད་ཞི་བ་ལ་དཀར་པོ། །ཕྱག་དང་པོ་གཉིས་བུམ་པ་དཀར་
པོ་ནས་བདུད་རྩིའི་ཆུ་རྒྱུན་དཀར་པོ་གཏོང་བའོ། །རྒྱས་པ་ལ་བུམ་པ་སེར་པོ་ནས་ཆུ་རྒྱུན་སེར་པོ། །དབང་ལ་དང་པོ་སྐྱོ་ཞགས། དྲག་པོ་ལ་རྩལ་བ་ཉིད་བཞིན་དུ་ཤེས་པར་བྱའོ། །ཡམ་ཤིང་དང་སྲེག་ཤིང་ཡང་རྒྱུ་དང་ཚད་གཅིག་པར་བྱའོ། །དེ་ནི་ཆོ་ག་སྔ་མའི་ཐུན་དུ་བསྟན་
པའོ། །འཇམ་པའི་དབྱངས་ཀྱི་སྤྲུལ་པ་ཡི། །ཁྲོ་བོ་གཙོ་བོ་དེ་ཁོ་ན། །ཡི་དགས་ཕལ་ཆེན་དཀྱིལ་འཁོར་དུ། །རིག་པའི་བརྟུལ་ཞུགས་སྤྱོད་བྱིན་ནས། །གཙང་བའི་གནས་སུ་ཉེར་འདུག་ནས། །དང་པོའི་བསྙེན་པ་བརྩམ་པར་བྱ། །ཐུན་བཞིའི་དུས་སུ་བཟླས་པ་དང་། །མཆོད་
པའི་ཆོ་ག་དག་བྱས་ཤིང་། །བྱང་ཆུབ་སེམས་དང་ལྡན་པ་ཡིས། །འབུམ་དྲུག་ཚད་དུ་བཟླས་པ་བྱ། །དེ་ནས་བུ་དོན་ཆོ་ག་ཡིས། །སྐུ་གཟུགས་ལེགས་པར་བསྒྲུབས་ནས་ཀྱང་། །རབ་ཏུ་གནས་པའི་ལས་བྱས་ནས། །དེ་ཡི་སྤྱན་སྔར་སུམ་འབུམ་བཟླས། །དེ་ནས་སྨྱུང་དང་ལྡན་པ་ཡིས། །
རི་ཡི་རྩེ་མོར་འབུམ་གཅིག་བཟླས། །དངོས་གྲུབ་འབྲིང་གི་བསྙེན་པར་བཤད། །རྒྱལ་སྲིད་ལ་སོགས་དངོས་གྲུབ་འབྲིང་། །དེ་ནས་སྔགས་པས་ནགས་ཚལ་སོང་། །རི་ཁར་གནས་རྙེད་སྙོམས་འཇུག་སྤྱོད། །སེང་ལྡེང་དབྱུག་པ་འདོམ་གང་ཙམ། །འཕན་མེད་པ་ནི་རྟག་ཏུ་བཅང་། །

རྐང་པས་བགྲོད་དཀའ་བགྲོད་པ་དང་། །རྒྱལ་པོ་ལ་སོགས་ཕྱག་མི་བྱེད། །ཁྲོ་བོའི་རྣལ་འབྱོར་ང་རྒྱལ་ཆེས། །འཇིགས་གནས་མ་ལུས་འཆི་བ་རྣམས། །མི་སྨྲ་མི་འདྲི་འཇིགས་མ་སྤྱོད། །སྔགས་ཀྱི་དོན་ནི་བཅུ་བདུན་པོ། །ལྷ་དང་མི་ཕྱེད་རྟག་བཟླས་པ། །ཐུན་
བཞིར་སྔོན་བཞིན་མཆོད་པ་དང་། །བསྙེན་པའི་ཚུལ་དུ་བཟླས་བརྗོད་བྱའོ། །དངོས་གྲུབ་མཆོག་རྣམས་ཐོབ་འདོད་ན། །སྔགས་པས་དེ་ལྟར་བརྟུལ་ཞུགས་སྤྱོད། །བྱང་ཆུབ་སེམས་དང་རབ་ལྡན་པས། །གཙང་སྦྲ་སྨྱུང་བ་དབང་པོ་བསྡམས། །བརྟགས་པའི་ཟས་ལ་རོལ་བྱའོ། །
སྔགས་པ་བརྟུལ་ཞུགས་མི་འདོད་ན། །ཐོག་མར་སྐུ་གཟུགས་ཆོ་ག་བྱ། །སྤྱན་དབྱེ་ཆོ་ག་བྱས་པ་ལ། །བརྒྱད་འབུམ་ཆོ་ག་བཟླས་པར་བྱ། །དངོས་གྲུབ་ཕྲན་ཚེགས་ལས་དག་ནི། །དུག་ལ་སྩོགས་པ་བཞི་སྩོགས་བསྒྲུབ། །འདི་ནི་དངོས་གྲུབ་རྣམ་པ་གསུམ། །བསྒྲུབ་པའི་ཆོ་ག་གསུམ་
དུ་བསྟན། །མཁས་པས་བྱང་ཆུབ་སེམས་བརྟེན་ཅིང་། །སྙིང་རྗེ་གཞན་དོན་སྤྱོད་པ་དང་། །ཁྲོ་བོའི་ཆེ་བ་ཡངས་པ་དག །དངོས་གྲུབ་རྣམ་གསུམ་ཐོགས་མེད་པ། །བརྟུལ་ཞུགས་ལ་སྩོགས་མེད་པར་འགྲུབ། །བཅོམ་ལྡན་འདས་ཁྲོ་བོ་ཆེན་པོ་རྣམ་པར་རྒྱལ་བའི་སྦྱིན་སྲེག་གི་ཆོ་
གའི་རིམ་པ་དང་། དངོས་གྲུབ་ཀྱི་ཚུལ་ངེས་པར་བསྟན་པ་ཞེས་བྱ་བ། སློབ་དཔོན་དོན་ཡོད་ཞབས་ཀྱིས་མཛད་པ་རྫོགས་སོ།། །།སྦྱིན་སྲེག་གི་མཆོད་པ་ལ་འདི་སྐད་དོ། །དད་པ་དང་ནི་དམ་ཚིག་གིས། །ཚུར་གཤེགས་ཚུར་གཤེགས་དཀོན་མཆོག་གསུམ། །གཤིན་རྗེ་
གཤེད་དང་བེ་ཏ་ལི། །གཤིན་རྗེའི་ལྷ་ཚོགས་འཁོར་དང་བཅས། །བྱང་ཆུབ་སེམས་དང་མཉམ་སྦྱོར་བའི། །དུག་གསུམ་སྲེག་རྫས་མཆོད་པར་བཞེས། །བདག་གིས་ལྷག་པའི་བསམ་པ་རྣམས། །དུས་འདིར་གྲུབ་པར་མཛད་དུ་གསོལ། །མི་ལ་སོགས་པའི་བདུད་
བགེགས་དང་། །ཞེ་སྡང་བྱེད་པ་གང་ཡང་རུང་། །འཕྲལ་དུ་མོད་ལ་བསྒྲལ་བ་དང་། །དབང་པོ་ཡན་ལག་དེ་བདག་ལ། །ཇི་ལྟར་དྲག་རྡལ་སྟངས་ཚུལ་གྱིས། །བཅོལ་བའི་ལས་རྣམས་གྲུབ་པར་མཛོད། །སྦྱིན་སྲེག་གོང་མ་དང་ཆོ་ག་མི་གཅིག་བྲིས་པ་ཙམ། །ཧཱུཾ་ཐུགས་

རྗེ་དབང་གི་དཀྱིལ་འཁོར་དུ། །ཤེས་རབ་འབར་བའི་མེ་བྱུང་བས། །ཞེས་པ་ལ་སོགས་བརྗོད་ལ་བཏང་། །མེ་འབར་བ་དང་འདི་ཡང་བཏང་། །ཧཱུཾ་འབར་བ་ཆེན་པོ་དུར་ཁྲོད་མེ། །རབ་ཏུ་སྨུག་ཅིང་དུར་ཁྲོད་འཕྲོ། །འཇིགས་བྱེད་ཆེན་པོ་ཁྲོ་བོའི་མེ། །གདུག་པའི་སྙིང་ལ་འབར་བར་
མཛོད། །སྐྱེ་ཤི་སྡུག་བསྔལ་རྩ་བ་ཆོད། །ཅེས་བྱའོ། །གོང་མ་དང་དགོངས་པ་མི་གཅིག་པ་ཅུང་ཟད་བྲིས་པའོ།། ༄