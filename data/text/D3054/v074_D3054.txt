༄༅༅། །རྒྱ་གར་སྐད་དུ། ཧ་ཡ་གྲཱི་བ་སཱ་དྷ་ནཾ་ནཱ་མ། བོད་སྐད་དུ། རྟ་མགྲིན་གྱི་སྒྲུབ་ཐབས་ཞེས་བྱ་བ། རྟ་མགྲིན་ལ་ཕྱག་འཚལ་ལོ། །བདེ་བར་གཤེགས་པས་དགོངས་ཤིང་རྟོགས་པའི་ཕྱིར་དངོས་པོ་ཐམས་ཅད་ནི་འདི་ལྟར་གདོད་མ་ནས་མ་སྐྱེས་
ཤིང་མི་གནས་པའི་ཕྱིར་རོ། །དེ་ནས་རི་རབ་ལྕོག་བརྒྱད་པ་རིན་པོ་ཆེ་སྣ་བདུན་གྱི་རང་བཞིན་ཅན། དེའི་དབུས་སུ་དཔག་ཚད་སྟོང་གི་ཚད་ཙམ་གྱི་འོད་ཀྱི་ཕུང་པོ་དེར་ཉེ་བར་གནས་ལ། དཀོན་མཆོག་གསུམ་ལ་སྐྱབས་སུ་འགྲོ་བ་ལ་སོགས་པ་སྔོན་དུ་འགྲོ་བས་ལུས་དང་ངག་དང་ཡིད་བྱིན་གྱིས་
བརླབ་པོ། །དེ་ནས་ནམ་མཁའ་ཁྱབ་པའི་ཉི་མའི་དཀྱིལ་འཁོར་སྤྲུལ་ལ། །དེ་ཉིད་དུ་ཧཱུྃ་ཡིག་འབར་བའི་རྣམ་པ་བསམ་པར་བྱའོ། །དེ་ནས། ན་མཿས་མནྟ་ཀཱ་ཡ་བཱཀྩིཏྟ་བཛྲཱ་ཎཱྃ། ཨོཾ་ཨཱཿཧཱུྃ་ཞེས་པ་འདི་ཕྱོགས་བཅུ་མཐའ་ཡས་པའི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་དང་
བྱང་ཆུབ་སེམས་དཔའ་ལ་སོགས་པ་ཡེ་ཤེས་ཀྱི་རྣམ་པ་སྤྱན་དྲངས་ལ་བཞུགས་སོ། །ཡང་གཉིས་པ་ལ་ཧཱུྃ་ཡིག་གིས་རྟ་མགྲིན་བསྐུལ་ཞིང་སྤྱན་དྲངས་ལ་བཞུགས་སོ། །གསུམ་པ་ལ་ཧཱུྃ་ཡིག་གིས་བདག་ཉིད་རྡོ་རྗེ་རྟ་མགྲིན་གྱི་རང་བཞིན་ཅན་ཏེ། སྐུ་མདོག་དམར་པོ་འཇིགས་པར་མཛད་
པ། སྤྱན་གསུམ་པ། སྨ་ར་དམར་སེར་ཅན། དྲག་པོ། གསུས་པ་འཕྱང་བ། མཆེ་བ་གཙིགས་ཤིང་ཚེམས་ཀྱིས་མ་མཆུ་མནན་པ། མགོ་བོའི་ཕྲེང་བ་དང་རལ་བའི་ཅོད་པན་ཅན། འོད་དཔག་མེད་སྤྱི་བོར་བཞུགས་པ། ཞལ་གཉིས་པ། རྟ་ཞལ་སྔོན་པོ་ཧཱི་ཧཱིའི་སྒྲ་སྒྲོགས་པ།
སྲིད་རྩེའི་མཐར་ཐུག་པའི་ཚངས་པའི་སྒོ་ངའི་རྩེ་རྟ་ཞལ་གྱིས་མནན་པ། སྦྲུལ་བརྒྱད་ཀྱིས་བརྒྱན་པ། མིའུ་ཐུང་གི་རྣམ་པ་ཅན། སྟག་གི་པགས་པའི་ཤམ་ཐབས་ཅན། རྒྱན་ཀུན་གྱིས་བརྒྱན་པ། ལྷ་དང་ལྷ་མ་ཡིན་ཐམས་ཅད་བསྡིགས་པ་དང་དབྱིག་པ་འཆང་བའོ། །སྣ་ཚོགས་པའི་འོད་ཟེར་

གྱི་ཁ་དོག་སྤྲོ་བ་དང་བསྡུ་བ་སྔོན་བཞིན་བསམ་པར་བྱའོ། །བཅོམ་ལྡན་འདས་དེ་བསྒོམས་པ་ལས་ཡིད་བཞིན་གྱི་ནོར་བུ་དང་། བུམ་པ་བཟང་པོ་དང་། དཔག་བསམ་གྱི་ཤིང་དང་བཅུད་ལེན་ལ་སོགས་པའི་དངོས་གྲུབ་ཀྱིས་གྲུབ་པ་མངོན་སུམ་དུ་འགྱུར་རོ་ཞེས་གསུངས་སོ། །
རྟོག་པ་བདུན་བརྒྱ་པ་ནས་གསུངས་པའི་རྟ་མགྲིན་གྱི་སྒྲུབ་ཐབས་རྫོགས་སོ།། །།རྒྱ་གར་བཱ་རཱ་ཎ་སཱིའི་པཎྜི་པུ་རུ་ཥོཏྟ་མའི་ཞལ་སྔ་ནས་མཉན་ཏེ། ལོ་ཙཱ་བ་ཤཱཀྱའི་དགེ་སློང་ཉི་མ་རྒྱལ་མཚན་བཟང་པོས་ཉང་རོ་འཁྲིས་ཀྱི་གཙུག་ལག་ཁང་དུ་བསྒྱུར་བའོ།། ༄