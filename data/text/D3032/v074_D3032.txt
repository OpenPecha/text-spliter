༄༅། །དཔལ་ཕྱག་ན་རྡོ་རྗེ་ལ་ཕྱག་འཚལ་ལོ། །འཇིགས་པ་ཆེན་པོ་བརྒྱད་ལས་ཐར་བར་འདོད་པའི་སྒྲུབ་པ་པོ་དམ་ཚིག་དང་ལྡན་པས།

སྙིང་པོ་རྒྱས་བསྡུས་གང་མོས་ལ་སྟོང་ཕྲག་ལྔ་བཟླས་ནས་བྱེ་མ་ལ་བཟླས་ནས་རྒྱལ་པོའི་གདོང་དུ་གཏོར་ན། རྒྱལ་པོའི་ཆད་པ་ལས་ཐར་བར་འགྱུར་རོ། །མེའི་འཇིགས་པ་ཞི་བར་འདོད་ན་ཤིང་གཅིག་གི་དྲུང་དུ་སོང་སྟེ། མཎྜལ་དང་མཆོད་པ་རྫོགས་པར་བྱས་ལ་སྙིང་པོ་རྒྱས་བསྡུས་ལ་
སྔ་མ་ལྟར་བཟླས་ནས། སྐེ་ཚེ་ལ་བཟླས་ནས་མེ་ལ་གཏོར་ན་ཞི་བར་འགྱུར་རོ། །ཆོམ་རྐུན་གྱི་འཇིགས་པ་ལ་སེ་བྱིའི་ཤ་ཕྱེ་མར་བཏགས་པ་ལ་བཟླས་ཏེ་ཕོག་པར་གཏོར་ན་ཞི་བར་འགྱུར་རོ། །གཅན་གཟན་ཁྲོ་བོའི་འཇིགས་པ་རྣམས་ལ་སྟག་གི་སྤུ་ལ་བཟླས་ན་ཞི་བར་འགྱུར་རོ། །མཁའ་
འགྲོ་མས་འཇིགས་ན་ཅེ་སྤྱང་གི་ཁྲག་དང་སྤུ་བསྲེས་ནས་བདག་གི་ལུས་མགོ་མཇུག་ཏུ་བྱུགས་ན་ཞི་བར་འགྱུར་རོ། །སྦྲུལ་གདུག་པས་འཇིགས་ན། མུ་ཟི་དང་གླ་རྩི་ལ་བཟླས་ནས་མགུལ་དུ་བཏགས་ན་ཞི་བར་འགྱུར་རོ། །དུག་གིས་འཇིགས་ན་རྨ་བྱའི་མཁྲིས་པ་དང་བུ་ཁྱེའུའི་
རོ་ཚོན་དང་། སྦལ་པ་བསེ་རུའི་ཤ་ལ་བཟླས་ནས་ལྟོ་སྟོང་ལ་ཟོས་ན་དེའི་འོག་ཏུ་རང་གི་དྲི་ཆུ་འཐུངས་པས་ཞི་བར་འགྱུར་རོ། །འཇིགས་པ་བརྒྱད་ལས་ཐར་བའི་སྒྲུབ་པ་སྦས་པའི་གའུ་ཞེས་བྱ་བ། སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།། ༄