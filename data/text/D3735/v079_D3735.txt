༄། །བཻ་ཤྲ་བ་ཎའི་རྟོགས་པ་བཞུགས།། ༄༅༅། །དང་པོར་བདག་ཉིད་ཡི་དམ་གྱི་ལྷར་བསྐྱེད་ལ། བཅོམ་ལྡན་འདས་རྣམ་ཐོས་སྲས་སེང་གེ་ལ་བཅིབས་པ། མདོག་སེར་པོ་ལག་ན་རིན་པོ་ཆེའི་རྒྱལ་མཚན་འབར་བ་ཐོགས་པ། གནོད་སྦྱིན་གྱི་བདག་པོ་བརྒྱད་ཀྱིས་བསྐོར་བ།
མདུན་ན་རྨུགས་འཛིན་རིན་པོ་ཆེ་ཐོགས་པ་སེར་པོ། གཡས་སུ་གང་བ་བཟང་པོ་བུམ་པ་ཐོགས་པ་སེར་པོ། རྒྱབ་ཏུ་ནོར་བུ་བཟང་པོ་རིན་པོ་ཆེ་འབར་བ་ཐོགས་པ་དཀར་པོ། གཡོན་དུ་རྟ་བདག་ཀུ་བེ་ར་ལག་ན་རལ་གྲི་ཐོགས་པ་ནག་པོ་གོས་སྔོན་པོ་ཅན། མཚམས་བཞིར་ཡང་དག་ཤེས་སེར་པོ་
ལག་ན་རལ་གྲི་ཐོགས་པ། འབྲོག་གནས་ལག་ན་མདུང་ཐོགས་པ་ནག་པོ། ལྔས་རྩེན་སེར་སྐྱ་ལག་ན་ཁང་བུ་བརྩེགས་པ་བསྣམས་པ། པི་ཙི་ཀུཎྜ་ལི་ལག་ན་རལ་གྲི་དང་ཕུབ་ཐོགས་པ་དཀར་པོ་དེ་རྣམས་རྟ་ལ་ཆིབས་པ། འཁོར་གནོད་སྦྱིན་བྱེ་བས་བསྐོར་བ། ལག་ན་མཚོན་ཆ་འཕྱར་བ་
བསམས་ཏེ། གུ་གུལ་གྱི་དུད་པའམ། འབྲས་ཀྱི་ཕྱེའི་དུད་པ་བཏང་ལ། དུང་དང་རྔ་བརྡུངས་ཏེ་སྤྱན་དྲང་བར་བྱའོ། །ཨོཾ་བཻ་ཤྲ་བ་ཎ་ས་པ་རི་བཱ་ར་བཛྲ་ས་མ་ཡ་ཛཿཧཱུྃ་བཾ་ཧོཿ། ཨོཾ་བཻ་སྭཱ་ཧཱ། དེ་མདུན་དུ་བྱོན་པའི་རྟགས་སྙིང་འདར་བ་དང་། མགོ་སྦྲིད་པ་དང་། གྲོགས་ལ་བབས་པ་དང་། མཐོང་
བ་ན་བདུག་པ་དང་། མེ་ཏོག་དང་། གཏོར་མ་བྱིན་ལ་ཕྲིན་ལས་བཅོལ་ནས་གཤེགས་སུ་གསོལ་བར་བྱའོ། །སྒྲོན་མའི་ཕྱག་རྒྱ་བཅས་ལ། ཨོཾ་སྭ་བྷཱ་བ་བི་ཤུདྡྷཿསརྦ་དྷརྨཱཿསྭ་བྷཱ་བ་བི་ཤུདྡྷོ྅ཧཾ་ཞེས་བརྗོད་པས་སྟོང་པར་བསམ། དེ་ལ་གཏོར་མའི་སྣོད་རིན་པོ་ཆེའི་ཁང་བུ་བརྩེགས་པ་དཔག་ཚད་
ཀྱི་ཚད་ཙམ་བསམས་ལ། དེའི་ནང་དུ་ལྷའི་ཞལ་ཟས་རོ་བརྒྱ་བསམས་ཏེ། ཨོཾ་ཨཱཿཧཱུཾ་གསུམ་གྱིས་བྱིན་གྱིས་བརླབས་ལ། ཨོཾ་ཨ་ཀཱ་རོ་ཞེས་བྱ་བའི་སྔགས་ལན་བདུན་བཟླས་ལ། ཁ་དོག་བཟང་པོའི་འོད་དང་བཅས་པ་བསམ་པར་བྱའོ། །དེ་ལ་བསྔོ་བ་ནི། ཨོཾ་བཻ་ཤྲ་ཝ་ཎ་ཡེ་སྭཱ་ཧཱ།
ཨོཾ་ཛཾ་བྷ་ལ་ཡེ་སྭཱ་ཧཱ། ཨོཾ་པུརྞ་བྷ་དྲ་ཡེ་སྭཱ་ཧཱ། ཨོཾ་མ་ཎི་བྷ་དྲ་ཡེ་སྭཱ་ཧཱ། ཨོཾ་ཀུ་བེ་ར་ཡེ་སྭཱ་ཧཱ། ཨོཾ་སཾ་པྲ་ཛ་ན་ཡེ་སྭཱ་ཧཱ། ཨོཾ་གུ་ཧྱསྟ་ན་ཡེ་སྭཱ་ཧཱ། ཨོཾ་པཉྩི་ཀ་ཡེ་སྭཱ་ཧཱ། ཨོཾ་པི་ཙི་ཀུཎྜ་ལི་ཡེ་སྭཱ་ཧཱ། དེ་རྣམས་ལ་ཞི་རྒྱས་དབང་དང་མངོན་སྤྱོད་ཀྱི་ཕྲིན་ལས་བཅོལ་ལ། སྙིང་གའི་ལྕགས་ཀྱུ་དགྲོལ། ཨོཾ་

བཻ་ཞེས་ཡི་གེ་སུམ་ཅུ་རྩ་གཉིས་ཀྱི་ཚད་དུ་གདོན། ནིར་བ་ཙ་ན་བསྲེག་པ་བསླབ། བར་བར་དུ་གཏོར་མ་རྒྱ་ཆེན་པོ་གཏང་། བཻ་ཤྲ་ཝ་ཎའི་རྟོགས་པ་རྫོགས་སོ།། །།བསྟོད་པ་ནི། བྱང་ཕྱོགས་སྐྱོང་བའི་རྒྱལ་ཆེན་རྣམ་ཐོས་སྲས། །གཏོར་མ་ཕུལ་བ་འདི་དག་བཞེས་སུ་གསོལ། །འཇིག་རྟེན་
སྐྱོང་བ་གྲགས་དང་ལྡན། །སྡེ་པོ་ཆེ་ལ་སྟོབས་པོ་ཆེ། །ཕ་རོལ་དགྲ་རྣམས་འཇོམས་པར་བྱེད། །གཞན་གྱིས་མི་ཐུབ་དྲག་ཤུལ་ཆེ། །རྫུ་འཕྲུལ་ལྡན་ཞིང་འོད་དང་ལྡན། །ཁ་དོག་ལྡན་ཞིང་གྲགས་དང་ལྡན། །བདག་ཉིད་ཆེན་པོ་དེ་དག་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །བྱང་ཕྱོགས་
སྐྱོང་བའི་རྒྱལ་ཆེན་རྣམ་ཐོས་སྲས། །ཕྱག་ན་རྡོ་རྗེའི་བཀའ་ཉན་དམ་ཚིག་ཅན། །རིག་པས་བྱིན་རླབས་ནམ་མཁའི་མཐས་ཀླས་པའི། །འདོད་ཡོན་ལྔ་བཅས་གཏོར་མ་ཕུལ་བ་བཞེས། །སྲས་དང་བཙུན་མོ་གཉེན་དང་དམག་དཔུང་བཅས། །འདི་དག་དགོངས་ཤིང་འགོ་བར་གྱུར་ནས་ཀྱང་། །
སྔོན་གྱི་ཐུགས་དམ་ཕྲིན་ལས་མ་བསྙེལ་བར། །བདག་གི་ཕྲིན་ལས་འབྲས་བུ་ཡོད་པར་མཛོད།། ༄