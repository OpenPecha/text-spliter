༄༅༅། །རྒྱ་གར་སྐད་དུ། བཛྲ་དྷཱ་ཏྭཱི་ཤྭ་རཱི་མཱ་རཱི་ཙྱཻ་སཱ་དྷ་ནཾ། བོད་སྐད་དུ། རྡོ་རྗེ་དབྱིངས་ཀྱི་དབང་ཕྱུག་མ་འོད་ཟེར་ཅན་གྱི་སྒྲུབ་ཐབས། འཕགས་

མ་འོད་ཟེར་ཅན་ལ་ཕྱག་འཚལ་ལོ། །ཨོཾ་ཨཱཿཧཱུཾ་སྭཱ་ཧཱ་ཞེས་པས་སྤྱི་བོ་དང་དཔྲལ་བ་དང་། མགྲིན་པ་དང་། སྙིང་ག་དང་པུས་མོ་གཉིས་རྣམས་སུ་བདག་ཉིད་རྣམ་པར་བསྒོམས་ནས་ཨོཾ་ཡིག་གིས་ཐམས་ཅད་སྔོན་མ་བཞིན་དུ་རྣམ་པར་དག་པར་བརྗོད་པའོ། །མཐར་ཐུག་པའི་ཆོ་ག་
བྱས་ནས་ཨོཾ་ཡིག་ལས་སྐྱེས་པའི་རྡོ་རྗེ་དབྱིངས་ཀྱི་དབང་ཕྱུག་མ་འོད་ཟེར་ཅན་ཕྱག་བཅུ་གཉིས་པ། ཞལ་དམར་པོ་ལྟོ་བ་འཕྱང་བ། དབུ་སྐྲ་ཁམ་པ་གྱེན་དུ་འབར་ཞིང་བརྫེས་པ་ཐོད་པའི་ཕྲེང་བ་ཅན་སྦྲུལ་གྱི་སྐེ་རགས་བྱས་པ། སྟག་གི་པགས་པའི་ན་བཟའ་མནབས་པ། ཞབས་ཟུང་གིས་བགེགས་
དཔག་ཏུ་མེད་པ་མནན་པ། མཆོད་རྟེན་གྱི་ནང་ན་ཉི་མའི་དཀྱིལ་འཁོར་ལ་ཞབས་གཡོན་བརྐྱང་གིས་བཞུགས་པ། རྣམ་པར་སྣང་མཛད་ཀྱིས་མགོན་དང་བཅས་པ། སྣ་ཚོགས་པའི་ཕག་གཉིས་ཀྱིས་བཀུག་པའི་ཡིད་ཀྱིས་ཤིང་རྟ་ལ་ཞོན་པ། དམར་པོ་དང་། ནག་པོ་དང་། ལྗང་གུ་དང་། སེར་པོ་དང་། དཀར་པོ་
རྣམས་དང་པོ་ལ་སོགས་པའི་ཞལ་ལྔའོ། །སྟེང་དུ་ཕག་ཞལ་ནག་པོ་གཅིག་གོ །ཕྱག་གཡས་པ་རྣམས་ན་རལ་གྲི་དང་གཏུན་ཤིང་དང་། མདའ་དང་། ལྕགས་ཀྱུ་དང་། རྡོ་རྗེ་རྩེ་གཅིག་པ་དང་། དགྲ་སྟ་རྣམས་སོ། །ཕྱག་གཡོན་པ་རྣམས་ན་ཞགས་པ་དང་བཅས་པའི་སྡིགས་མཛུབ་དང་། ཐོད་པ་དང་།
མྱ་ངན་མེད་པའི་ཡལ་ག་དང་། ཚངས་པའི་མགོ་བོ་དང་། གཞུ་དང་། རྩེ་གསུམ་རྣམས་བསྣམས་པའོ། །སྤྱན་གསུམ་པ། ལྗགས་བསྐྱོད་ཅིང་ཞལ་གཙིགས་པ། ཤིན་ཏུ་འཇིགས་པར་བྱེད་པ་བསམ་པར་བྱའོ། །ཤིང་རྟའི་དབུས་སུ་ཕྱག་གཉིས་པ་སྡིགས་མཛུབ་དང་མྱ་ངན་མེད་པའི་ཡལ་ག་ཕྱག་ན་
བསྣམས་པའོ། །ཤིང་རྟ་འདྲེན་པ་གཡོན་བརྐྱང་གིས་གནས་པ་འཇིགས་པར་བྱེད་པ་བསམ་པར་བྱའོ། །སྤྲོ་བ་ལ་སོགས་པ་སྔོན་དུ་འགྲོ་བས་སེམས་ཅན་གདུག་པ་ཅན་རྣམས་རེངས་པ་དང་། འཇོམས་པར་བྱེད་པའོ། །ཨོཾ་བཛྲ་དྷཱ་ཏྭཱི་ཤྭ་རཱི་སརྦ་དུཥྚཱ་སཏྭཱན་ཧ་ན་ཧ་ན། ད་ཧ་ད་ཧ། པ་ཙ་པ་ཙ་ཨོཾ་མཱ་རཱི་ཙྱཻ་ཨོཾ་
ཧཱུཾ་སྭཱ་ཧཱ་ཞེས་པའི་སྔགས་བཟླས་པར་བྱའོ། །རྡོ་རྗེ་དབྱིངས་ཀྱི་དབང་ཕྱུག་མ་འོད་ཟེར་ཅན་གྱི་སྒྲུབ་ཐབས་རྫོགས་སོ།། ༄