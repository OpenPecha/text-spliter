༄༅༅། །རྒྱ་གར་སྐད་དུ། བཛྲ་བཱ་རཱ་ཧཱི་སཱ་དྷ་ནཾ། བོད་སྐད་དུ། རྡོ་རྗེ་ཕག་མོའི་སྒྲུབ་ཐབས། རྡོ་རྗེ་ཕག་མོ་ལ་ཕྱག་འཚལ་ལོ། །རྣལ་འབྱོར་པས་སྔ་བར་ལངས་ནས་
ཞལ་བསང་བ་ལ་སོགས་པ་བྱས་ནས་དམ་ཚིག་གི་རི་ལུ་ཞལ་དུ་བཅུག་སྟེ། རིའི་ཕུག་ལ་སོགས་པ་ཡིད་དུ་འོང་བའི་གནས་སུ་སྣ་ཚོགས་རྡོ་རྗེའི་སྟན་ལ་འདུག་ནས་ཨཱ་ལི་དང་ཀཱ་ལི་དབྱངས་ལན་གསུམ་བརྗོད་པས་བདག་ཉིད་རྡོ་རྗེ་ཕག་མོར་གྱུར་ནས་དེའི་རྣམ་པ་ཅན་དུ་འགྲོ་བ་ཐམས་ཅད་
ངེས་པར་བྱས་ཏེ། རང་གི་སྙིང་གར་ཆུ་སྐྱེས་དང་ཉི་མ་ལ་བཾ་ཡིག་དམར་པོ་བལྟས་ནས་དེ་ལས་བྱུང་བའི་འོད་ཟེར་དམར་པོ་བསྐལ་པའི་མེ་ལྟ་བུའི་ཤིན་ཏུ་མི་བཟད་པ་འོག་མིན་གྱི་གནས་སུ་སོང་ནས་རྡོ་རྗེ་ཕག་མོ་འཆད་པར་འགྱུར་བའི་སྐུ་མདོག་དང་ཕྱག་མཚན་དང་ལྡན་པ་དང་། བླ་མ་དང་སངས་
རྒྱས་དང་བྱང་ཆུབ་སེམས་དཔའ་རྣམས་མདུན་གྱི་ནམ་མཁའ་ལ་སྤྱན་དྲངས་ནས་བཞུགས་ཏེ། སྙིང་ག་ནས་ཕྱུང་བའི་འོད་ཟེར་གྱི་མཆོད་པ་རྣམས་ཀྱིས་ཡང་དག་པར་མཆོད་ནས། དེའི་མདུན་དུ་སྡིག་པ་བཤགས་པ་དང་། བསོད་ནམས་ལ་རྗེས་སུ་ཡི་རང་བ་དང་། དགེ་བ་ཡོངས་སུ་བསྔོ་བ་དང་།
གསུམ་ལ་སྐྱབས་སུ་འགྲོ་བ་དང་། བྱང་ཆུབ་ཏུ་སེམས་བསྐྱེད་པ་ལ་སོགས་པ་བྱས་ནས་ཚད་མེད་པའི་གནས་བཞི་རྣམ་པར་བསྒོམས་ཏེ། དེ་ནས་ཆོས་ཐམས་ཅད་རྡོ་རྗེའི་རང་བཞིན་གྱི་སྟོང་པ་ཉིད་དུ་བྱས་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭབྷཱ་ཝ་ཨཱཏྨ་ཀོ྅ཧཾ། ཞེས་པའི་སྔགས་ཀྱི་དོན་མངོན་དུ་
བྱས་ནས་སྐད་ཅིག་གིས་མི་གནས་པའི་སྐུར་བསམ་པར་བྱའོ། །སྔོན་གྱི་སྨོན་ལམ་གྱི་དབང་གིས་ཏིང་ངེ་འཛིན་ལས་རྣམ་པར་བཞེངས་ནས་ནམ་མཁའ་ལ་ཡྃ་རྃ་བྃ་ལྃ་ཡོངས་སུ་གྱུར་པ་ལས་གཞུའི་དབྱིབས་དང་ཟུར་གསུམ་དང་ཟླུམ་པོ་དང་གྲུ་བཞི་རྣམས་ནག་པོ་དང་དམར་པོ་དང་དཀར་པོ་དང་སེར་

པོ་རྣམས་ཏེ་འབྱུང་བ་ཆེན་པོ་བཞིའི་དཀྱིལ་འཁོར་རྣམས་སྟེང་ནས་སྟེང་དུ་བལྟ་བར་བྱའོ། །དེའི་སྟེང་དུ་སུཾ་ཡིག་ལས་བྱུང་བའི་རི་རབ་གྲུ་བཞི་པ་རིན་པོ་ཆེ་བཞིའི་རང་བཞིན་ཅན་ལྕོག་བརྒྱད་ཀྱིས་ཉེ་བར་མཛེས་པ་རྣམ་པར་བསམས་ནས། དེའི་སྟེང་དུ་ཨོཾ་མེ་དི་ནཱི་བཛྲཱི་
བྷ་བ་བཛྲ་བནྡྷ་ཧཱུྃ། ཨོཾ་བཛྲ་པྲཱ་ཀཱ་རཱ་ཧཱུྃ་བཾ་ཧཱུྃ། ཨོཾ་བཛྲ་པཾ་ཛ་ར་ཧཱུྃ་ཡྃ་ཧཱུྃ། ཨོཾ་བཛྲ་བི་ཏཱ་ན་ཧཱུྃ་ཁྃ་ཧཱུྃ། ཨོཾ་ཤ་ར་ཛཱ་ལ་ཏྲཱྃ་ཤྃ་ཏྲཱྃ། ཨོཾ་བཛྲ་ཛྭ་ལཱ་ན་ལཱརྐ་ཧཱུྃ་ཧཱུྃ་ཧཱུྃ། སྔགས་འདི་རྣམས་ཀྱིས་རྡོ་རྗེའི་ས་གཞི་ལ་སོགས་པའི་རིམ་པ་དྲུག་གོ། །བསྒྲུབས་ནས་དེའི་ནང་དུ་གྲུ་བཞི་ལ་སོགས་པའི་མཚན་
ཉིད་ཐམས་ཅད་དང་ལྡན་པའི་གཞལ་ཡས་ཁང་རྣམ་པར་བསམས་ནས་དེའི་དབུས་སུ་པྃ་ཡིག་དམར་པོ་ལས་སྐྱེས་པའི་པདྨ་འདབ་མ་བརྒྱད་པའོ། །དེའི་ཟེའུ་འབྲུ་ལ་ཨཱ་ལི་ཀཱ་ལི་ཡོངས་སུ་གྱུར་པ་ལས་ཟླ་བ་དང་ཉི་མ་ཡང་དག་པར་སྦྱོར་བ་འོད་དམར་པོ་རྡོ་རྗེའི་ནང་དུ་སོང་བ་ལས་བྃ་ཡིག་
དམར་པོའི་རང་བཞིན་འོད་རབ་ཏུ་གསལ་བར་བལྟ་བར་བྱའོ། །དེ་ཐམས་ཅད་ཡོངས་སུ་གྱུར་པ་ལས་བདག་ཉིད་བཅོམ་ལྡན་འདས་མ་རྡོ་རྗེ་ཕག་མོ་སེ་འབྲུའི་མེ་ཏོག་ལྟ་བུ་ཕྱག་གཉིས་པ། ཕྱག་གཡས་པ་རྡོ་རྗེའི་སྡིགས་མཛུབ་མཛད་པ། གཡོན་ན་ཐོད་པ་དང་ཁཊྭཱྃ་ག་བསྣམས་པ་ཞལ་
གཅིག་པ། སྤྱན་གསུམ་པ། སྐྲ་གྲོལ་བ། ཕྱག་རྒྱ་དྲུག་གིས་བརྒྱན་པ། ཕྱོགས་ཀྱི་གོས་ཅན་ཡེ་ཤེས་ལྔའི་བདག་ཉིད་ལྷན་ཅིག་སྐྱེས་པའི་དགའ་བའི་རང་བཞིན་ཅན། ཞབས་གཡས་བརྐྱང་བས་འཇིགས་བྱེད་དང་དུས་མཚན་མནན་པ། མགོ་བོ་རློན་པའི་ཕྲེང་བས་སྐུ་ལ་བརྒྱན་
པ། ཁྲག་འཛག་བཞིན་པ་འཐུང་བ་བསྒོམ་པར་བྱའོ། །དེ་ནས་ཤར་ལ་སོགས་པའི་འདབ་མ་བཞི་རྣམས་ལ་གོ་རིམས་ཇི་ལྟ་བ་བཞིན་དུ་གཡོན་སྐོར་དུ་མཁའ་འགྲོ་མ་དང་། ལཱ་མ་དང་། དུམ་སྐྱེས་མ་དང་། གཟུགས་ཅན་མ་རྣམས་ནག་མོ་དང་། ལྗང་གུ་དང་། དམར་མོ་དང་། དཀར་མོ་
རྣམས་ཏེ་དེ་རྣམས་ཞལ་གཅིག་པ། ཕྱག་བཞི་པའོ། །ཕྱག་གཡོན་ན་ཁ་ཊྭཱྃ་ག་དང་ཐོད་པ་བསྣམས་པ། གཡས་ན་ཌ་མ་རུ་དང་གྲི་གུག་བསྣམས་པ། སྤྱན་གསུམ་པ། དབུ་སྐྲ་གྲོལ་བ། གཅེར་བུ་ཞབས་གཡས་བརྐྱང་གིས་བཞུགས་པ། ཕྱག་རྒྱ་ལྔས་

རྣམ་པར་བརྒྱན་པར་བསྒོམ་པར་བྱའོ། །མཚམས་ཀྱི་འདབ་མ་བཞི་རྣམས་ལ་བྱང་ཆུབ་ཀྱི་སེམས་ལ་སོགས་པས་གང་བའི་ཐོད་པ་རྣམས་བསྒོམ་པར་བྱའོ། །དེའི་རྗེས་ལ་སྙིང་གའི་ས་བོན་ལས་འོད་ཟེར་འཕྲོས་ནས་བཅོམ་ལྡན་འདས་མའི་ཡེ་ཤེས་ཀྱི་འཁོར་ལོ་ཛཿཡིག་གིས་
སྤྱན་དྲངས་ནས། ཧཱུཾ་ཡིག་གིས་རང་དམ་ཚིག་གི་འཁོར་ལོ་ཆུ་ལ་ཆུ་བཞིན་དུ་གཞུག་པར་བྱའོ། །བྃ་ཡིག་གིས་བཅིངས་ནས་ཧོཿཡིག་གིས་མཉེས་པར་བྱའོ། །དེ་ནས་ཨོཾ་བྃ་བྷྲཱུྃ་ཧཱུཾ་ཁྃ་ཨཱཿཧཱུཾ་ཧ། ཞེས་པའི་ཡི་གེ་རྣམས་ཀྱིས་སྐྱེ་མཆེད་རྣམས་སྦྱང་བར་བྱའོ། །ལྷ་མོ་དྲུག་གི་དག་པ་
དང་། །སྔགས་ཀྱི་རྐང་པ་རྣམས་ཀྱིས་བཅོམ་ལྡན་འདས་མའི་གོ་ཆར་བྱའོ། །ཨོཾ་བྃ་ལྟེ་བ་ལའོ། །ཧྃ་ཡྃ་ཐུགས་ཀའོ། །ཧྲཱིཾ་མྃ་ཞལ་ལོ། །ཧྲཱེཾ་ཧྲཱིྃ་དབུ་ལའོ། །ཧཱུཾ་ཧཱུཾ་སྤྱི་བོ་ལའོ། །ཕཊ་ཕཊ་སྐུ་ཐམས་ཅད་ལ་ན་བཟར་བྱའོ། །དེ་ནས་བཅོམ་ལྡན་འདས་མའི་སྐུ་གསུང་ཐུགས་
རྣམས་ལ་གོ་རིམས་ཇི་ལྟ་བ་བཞིན་དུ་ཨོཾ་ཨཱཿཧཱུཾ་ཞེས་པ་རྣམ་པར་དགོད་དོ། །བསྒོམས་པས་ངལ་ན་སྔགས་བཟླས་པར་བྱའོ། །དེ་ལ་སྔགས་ནི་ཨོཾ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུཾ་ཕཊ་སྭཱ་ཧཱ་ཞེས་སོ། །ཐུན་མཚམས་གསུམ་དུ་གཏོར་མ་སྔོན་དུ་འགྲོ་བས་བཅོམ་ལྡན་འདས་མ་བསྒོམ་པར་བྱའོ། །
སྤྱོད་ལམ་ཐམས་ཅད་ལ་གོ་རིམས་ཇི་ལྟ་བ་བཞིན་དུ་བཅོམ་ལྡན་འདས་མའི་སྐུ་གཟུགས་ཀྱིས་གནས་པར་བྱའོ་ཞེས་སོ། །རྡོ་རྗེ་ཕག་མོའི་སྒྲུབ་ཐབས་རྫོགས་སོ།། །།པཎྜི་ཏ་ཆེན་པོ་ཨ་བ་དྷཱུ་ཏཱི་པ་དཔལ་ལྡན་གཉིས་མེད་རྡོ་རྗེའི་ཞབས་ཀྱིས་མཛད་པའོ།། །།
༄