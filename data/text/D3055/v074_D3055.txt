༄༅༅། །རྒྱ་གར་སྐད་དུ།
ཧ་ཡ་གྲཱི་བ་སཱ་དྷ་ནཾ་ནཱ་མ། བོད་སྐད་དུ། རྟ་མགྲིན་གྱི་སྒྲུབ་ཐབས་ཞེས་བྱ་བ། རྟ་མགྲིན་ལ་ཕྱག་འཚལ་ལོ། །སྔར་གསུངས་པའི་ཆོ་གས་སྣ་ཚོགས་པདྨ་དང་ཉི་མ་ལ་ཡེ་ཤེས་ཧཾ་ཡིག་དམར་པོ་ལས་སྐྱེས་པའི་འཕགས་པ་རྟ་མགྲིན་སྐུ་མདོག་དམར་པོ་ཞལ་གསུམ་པ། ཕྱག་བརྒྱད་པ། སྤྱན་
གསུམ་པ། གཡས་པ་དང་ཅིག་ཤོས་ཀྱི་ཞལ་ནི་སྔོན་པོ་དང་དཀར་པོའོ། །སྦྲུལ་གྱིས་བརྒྱན་ཅིང་འགྱིང་བས་བཞུགས་པ། ཞལ་དང་པོ་ཁྲོ་བོའི་མིག་གིས་བལྟ་བ། གཡས་ཀྱི་ཞལ་ནི་ལྗགས་འདྲིལ་བ། གཡོན་གྱི་ཞལ་ནི་ཚེམས་ཀྱིས་མ་མཆུ་མནན་པ། སྟག་གི་པགས་པའི་ཤམ་
ཐབས་ཅན་ནོ། །གཡས་ཀྱི་ཕྱག་བཞི་ན་རྡོ་རྗེ་དང་། དབྱིག་པ་དང་། ཕྱག་རྒྱ་དང་མདའོ། །གཡོན་གྱི་ཕྱག་བཞི་ཡིས་སྡིགས་མཛུབ་དང་། རང་གི་ནུ་མ་ལ་རེག་པ་དང་། པདྨ་དང་གཞུའོ། །ཅོད་པན་ལ་མི་བསྐྱོད་པ་བསམ་མོ། །འདི་ནི་རྟ་མཆོག་ཡེ་ཤེས་ཞེས་བྱ་བའི་ཏིང་ངེ་འཛིན་ནོ། །ཨོཾ་ཧཾ་ཧྱ་
གྲཱི་བ་སྭཱ་ཧཱ། ཞེས་པ་ནི་བཟླས་པའི་སྔགས་སོ། །རྟ་མགྲིན་གྱི་སྒྲུབ་ཐབས་སློབ་དཔོན་ཙནྡྲ་གོ་མིས་མཛད་པ་རྫོགས་སོ།། །།རྒྱ་གར་ཡུལ་བཱ་རཱ་ཎ་སཱིའི་པཎྜི་ཏ་པུ་རུ་ཥོཏྟ་མའི་ཞལ་སྔ་ནས་མཉན་ཏེ། ལོ་ཙཱ་བ་ཤཱཀྱའི་དགེ་སློང་ཉི་མ་རྒྱལ་མཚན་དཔལ་བཟང་པོས་བླ་མ་དམ་པའི་བཀས་གཙུག་ལག་
ཁང་ཆེན་པོ་དཔལ་ཐར་པ་གླིང་དུ་ལེགས་པར་བསྒྱུར་བའོ།། ༄