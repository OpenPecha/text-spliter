༄༅༅། །རྒྱ་གར་སྐད་དུ། ཙཻ་ཏྱོ་སཱ་དྷ་ན་བི་དྷི་པཎྜི་ཏ། བོད་སྐད་དུ། མཆོད་རྟེན་གྱི་སྒྲུབ་པའི་ཆོ་ག་མདོར་བསྡུས་པ། འཕགས་པ་འཇམ་དཔལ་ལ་ཕྱག་འཚལ་ལོ། །ཆོས་ཉིད་དང་བསྡུས་རྟོག་པའི་དྲི་མ་བྲལ། །རང་བཞིན་ཡོངས་དག་ཡོན་
ཏན་ལྡན་པའི་སྐུ། །ཐུགས་རྗེས་སྤྲུལ་སྐུ་འགྲོ་བའི་དོན་མཛད་པ། །སྐུ་གསུམ་ཡེ་ཤེས་མཆོད་པའི་རྟེན་ལ་འདུད། །དེ་དོན་འགྲོ་ལ་ཕན་པའི་ཕྱིར། །རྒྱུད་དོན་ལ་བརྟེན་བདག་གིས་བརྩམ། །མཆོད་ཅིང་བརྗོད་པ་དྲང་སྲོང་ཆེ། །ས་རྣམས་ཀུན་གྱི་རྒྱན་ལྡན་བསྐྱེད། །ཅེས་བྱ་བ་ནི།

ས་བསླང་ཞིང་བྱིན་གྱིས་བརླབ་པ་བསྟན་ནས། ཀོང་བུ་བྱིན་གྱིས་བརླབ་ཅིང་གདབ་པ་ནི། །ཤེས་རབ་ཆེན་པོའི་སྐད་ཅིག་ལ། །ཆོས་ཀུན་ཁོང་དུ་ཆུད་པ་འཆང་། །ཞེས་བྱ་བས་ཐབས་ཤེས་རབ་གཉིས་སུ་བྱིན་གྱིས་བརླབ་པའོ། །ཨོཾ་བཛྲ་ཏཱིཀྵྞ་དུཿཁ་ཙྪེ་ད་པྲ་ཛྙཱ་ཛྙཱ་ན་མཱུརྟི་ཡེ་ཛྙཱ་ན་ཀཱ་ཡ་
བཱ་གཱི་ཤྭ་ར། ཨ་ར་པ་ཙ་ན་ཨ། ཞེས་བྱ་བས་གདབ་བོ། །བཏབ་པ་དེ་ཇི་ལྟར་བསམ་ཞེ་ན། ཕ་རོལ་ཕྱིན་པ་ཀུན་རྫོགས་པ། །རྣམ་པར་དག་པ་བདག་མེད་ཆོས། །ཡང་དག་ཡེ་ཤེས་ཟླ་འོད་བཟང་། །བརྩོན་ཆེན་སྒྱུ་འཕྲུལ་དྲ་བ་ལས། །རྒྱུད་ཀུན་གྱི་ནི་བདག་པོ་མཆོག །རྡོ་རྗེ་རིན་
ཆེན་དབང་བསྐུར་གནས། །མཆོད་འོས་བསྟོད་འོས་ཕྱག་གི་གནས། །རྟག་ཏུ་རིམ་གྲོ་སྨོན་ལམ་གདབ། །རྒྱུ་ཕ་རོལ་ཏུ་ཕྱིན་པ། འབྲས་བུ་ཆོས་ཀྱི་སྐུའི་བདག་ཉིད། ཡེ་ཤེས་ལྔའི་བདག་ཉིད་ཀྱི་སྐུ་བུམ་པ་ན་འོད་དང་བཅས་པ་སེམས་ཅན་རྒྱུད་སྨིན་པ་འོད་འཕྲོ་བ་བསམ་མོ། །དགེ་བ་དྲི་
མེད་གང་ཐོབ་དེས། །འགྲོ་ཀུན་སྐུ་གསུམ་ཐོབ་པར་ཤོག །ཨ་ཝ་དྷཱུ་ཏཱིས་མཛད་པ་རྫོགས་སོ།། ༄