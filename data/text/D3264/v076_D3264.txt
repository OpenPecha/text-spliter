༄༅༅། །རྒྱ་གར་སྐད་དུ། མཻ་ཏྲི་ཡ་སཱ་དྷ་ནཾ། བོད་སྐད་དུ།
བྱམས་པའི་སྒྲུབ་ཐབས། སྔར་བཤད་པའི་ཆོ་གས་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་མེཾ་སེར་པོ་ཡོངས་སུ་གྱུར་པ་ལས་སེམས་དཔའི་སྐྱིལ་མོ་ཀྲུང་གིས་སྣ་ཚོགས་པདྨ་ལ་བཞུགས་པ། ཞལ་གསུམ་མ། སྤྱན་གསུམ་ཕྱག་བཞི་པ་གཡས་པ་དང་གཡོན་པའི་ཞལ་ནི་ནག་པ་དང་
དཀར་བ། སྐུ་གསེར་ལྟར་སེར་བ། ཕྱག་གཉིས་ཀྱིས་ཆོས་བཤད་པའི་ཕྱག་རྒྱ་མཛད་པ། གཡས་པ་དང་གཡོན་པའི་ཕྱག་གཞན་གཉིས་ཀྱིས་ནི་མཆོག་སྦྱིན་པ་དང་། མེ་ཏོག་རྒྱས་པའི་ཀླུ་ཤིང་གི་ཡལ་ག་མཛེས་པ་བསྣམས་པ། སྣ་ཚོགས་པའི་རྒྱན་དང་ལྡན་པའི་བྱམས་
པའི་སྐུར་བདག་ཉིད་དམིགས་ལ་ཕྱག་རྒྱ་བཅིང་བར་བྱ་སྟེ། ལག་པ་གཉིས་ཀྱི་སོར་མོ་ཁུ་ཚུར་བསྡམས་ལ་མཛུབ་མོ་གཉིས་མཐེ་བོང་དག་གི་དབུས་སུ་མཆོག་ཏུ་གནས་པས་མེ་ཏོག་གི་རྣམ་པ་ལྟར་གཤིབས་པའོ། །དེ་ནས་བཟླས་པ་བྱ་སྟེ། ཨོཾ་མེཾ་མཻ་ཏྲི་ཡ་སྭཱ་ཧཱ། བྱམས་པའི་

སྒྲུབ་ཐབས་སོ། །པཎྜི་ཏ་ཆེན་པོ་ཤནྟ་དང་ཨ་བྷ་ཡ་ལས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།། ༄