༄། །ཁྲོ་བོའི་རྒྱལ་པོ་རྡོ་རྗེ་གནམ་ལྕགས་འབར་བའི་སྒྲུབ་ཐབས་ཀླུ་འདུལ་བའི་ངན་ཐབས་བཞུགས་སོ།། ༄༅༅།། །།ཁྲོ་བོ་ཆེན་པོ་རྡོ་རྗེ་གནམ་ལྕགས་འབར་བ་ནག་པོ་ལ་ཕྱག་འཚལ་ལོ། །དང་པོར་གནས་དབེན་པར་མཚམས་བཅད་དེ། དེ་ནས་མཎྜལ་བྱ་སྟེ། ཁྲོ་བོ་ཉིད་མཎྜལ་གྱི་
སྟེང་དུ་སྤྱན་དྲང་ཞིང་མཆོད་ཅིང་བསྟོད་དེ་བསྙེན་པ་བྱ། ལས་ཀྱི་དུས་སུ་བདག་ནི་ལྷར་བྱ་སྟེ། དང་པོ་སྟོང་པ་ཉིད་དུ་བསྒོམ། དེ་ནས་ཡན་ལག་བདུན་གྱིས་བསོད་ནམས་ཀྱི་ཚོགས་བསག་གོ། །དེ་ནས་འབྱུང་བ་རིམ་བརྩེགས་ཀྱིས་གཞལ་ཡས་ཁང་ཡང་གཞུང་བཞིན་དུ་བསྐྱེད། དེ་ནས་པཾ་ལས་པདྨ་
འདབ་མ་བརྒྱད་པ་བསམ། དེའི་ཐོག་ཏུ་མཾ་ལས་ཉི་མའི་དཀྱིལ་འཁོར་བསམ། དཀྱིལ་འཁོར་གྱི་དབུས་སུ་ཧཱུྃ་འོད་དང་ལྡན་པ་ཅིག་བསམ། འོད་ཀྱི་དབུས་ནས་སྔོན་པོ་འབྲུག་སྐད་དུ་གྲགས་འོད་དང་ལྡན་པ་ཅིག་བསམ། དེའི་འོད་ཕྱོགས་བཅུར་འཕྲོས་པ་ལས། ཕྱོགས་བཅུའི་དེ་
བཞིན་གཤེགས་པ་ཐམས་ཅད་ཀྱི་ཐུགས་དམ་རྒྱུད་བསྐུལ། འགྲོ་བ་སེམས་ཅན་གྱི་དོན་མཛད། སླར་ཚུར་འདུས་པ་ལས། ཨོཾ་ཨཱཿཧཱུྃ་སུ་པི་ཏྲི་ཞེས་པ་ལས། བདག་ཉིད་ཁྲོ་བོ་ཆེན་པོ་རྡོ་རྗེ་འབར་བ། སྐུ་མདོག་དབྱར་གྱི་ཆར་སྤྲིན་ལྟར་སྔོ་ནག་ཏུ་གནས་པ། ཁྲོ་གཉེར་རྒྱ་མཚོའི་རླབས་བཞིན་
གཙིགས་པ། མཆེ་བ་གཙིགས་པ། སྤྱན་གསེར་བཙོ་མ་ལྟར་དམར་སེར། སྨིན་མ་དམར་པོ་གྱེན་དུ་བསྐྱོད་པ། མཆུ་སྡེར་རྡོ་རྗེ་གནམ་ལྕགས་ལས་བྱས་པ། འདབ་གཤོག་ནམ་མཁའི་མཐའ་དང་མཉམ་པ། ཞལ་གསུམ། སྤྱན་དགུ། དབུ་སྐྲ་ཁམ་ནག་གྱེན་དུ་བརྫེས་པ། སྦྲུལ་གྱིས་
རྐེད་ཆིངས་བྱས་པ། ཐོད་པའི་དབུ་རྒྱན་ཅན། གཡང་གཞི་རློན་པ་སྟོད་ལ་གསོལ་བ། སྟག་གི་གཡང་གཞིས་ཤམ་ཐབས་བྱས་པ། ཀླུའི་རྒྱལ་པོ་གཟི་ཅན་ཐོད་དུ་བྱས་པ། ཀླུའི་རྒྱལ་པོ་ཏཀྵ་ཀ་རྐེད་ཆིངས་བྱས་པ། ཀླུའི་རྒྱལ་པོ་སོག་མ་མེད་གདན་ཁྲིར་བྱས་པ་ཞབས་ཀྱིས་གཟིར་བ།
ཡན་ལག་སྦྲུལ་གྱིས་བརྒྱན་པ། ཕྱག་དང་པོ་གཉིས་རྡོ་རྗེ་དང་དྲིལ་བུ་བསྣམས་པ། བར་མ་གཉིས་གཡས་རལ་གྲི་གཡོན་སེང་ལྡེང་གི་ཕུར་བུ་བསྣམས་པ། གཡས་ཐ་མ་ན་གནམ་ལྕགས་ཀྱི་ཐོ་བ། གཡོན་ལྕགས་ཀྱུ་དང་ཞགས་པ་བསྣམས་པ། རྡོ་རྗེ་གནམ་ལྕགས་ཀྱི་ཕྲེང་བ་སེ་རལ་ཁར་

བྱས་པ། ཐོད་པ་སྐོམ་རློན་གྱི་ཕྲེང་བས་དོ་ཤལ་བྱས་པ། མེའི་སེར་བ་ཕབ་ནས་ཀླུའི་གནས་བསྲེགས་པ། སྐུ་ལས་ཡེ་ཤེས་ཀྱི་མེ་འབར་བ། སྤྲིན་ནག་འཁྱིལ་པའི་ནང་ན་བཞུགས་པ་ཅིག་ཏུ་བདག་བསྒོམ་མོ། །དེ་ཡེ་ཤེས་ལྔས་དབང་བསྐུར། སྐུ་གསུང་ཐུགས་སུ་བྱིན་
གྱིས་བརླབ་པོ། །དེ་ནས་རྡོ་རྗེ་སྣ་ནན་བྱ་བ་ནི་བདག་བསྐྱེད་པའོ། །དེ་ནས་གཞན་བསྐྱེད་པ་ནི་མདུན་དུ་པཾ་ལས་པདྨ་འདབ་མ་བརྒྱད་པ། དེའི་སྟེང་དུ་མཾ་ལས་ཉི་མའི་དཀྱིལ་འཁོར་དེའི་སྟེང་དུ་ཧཱུྃ་སྔོན་པོ་ལས་དམ་ཚིག་སེམས་དཔའ་བསྐྱེད་དེ། །དེ་ནས་ཡེ་ཤེས་སེམས་དཔའ་སྤྱན་དྲང་། ཨོཾ་སུ་པི་ཏྲི་བཛྲ་དུནྟེ་
མ་ཧཱ་ཀྲོ་དྷ། མཎྜ་ལ་མ་ཧཱ་ཏེ་ཨཱ་བེ་ཤ་ཡ་ཨ་ཨཱ། ཕྱག་རྒྱ་བཞི་བྱའོ། །དེ་ནས་ཕྱི་ནང་གི་མཆོད་པ་སྔགས་ཀྱིས་དབུལ་ལོ། །དེ་ནས་གཏོར་མ་བྱིན་གྱིས་བརླབས་ལ་ཁྲོ་བོ་ལ་དབུལ་ལོ། །ཨོཾ་སུ་བི་ཏྲི་བཛྲ་དུནྟེ་མ་ཧཱ་ཀྲོ་དྷ་བ་ལིཾ་བྷུཉྫ། ཁ་ཁ། ཁཱ་ཧི་ཁཱ་ཧི་ས་མ་ཡེ་སྭཱ་ཧཱ། དེ་ནས་བསྟོད་པས་
བསྟོད་དོ། །ཧཱུྃ་མེ་དཔུང་སྤྲིན་ནག་འཁྱིལ་པའི་ཀློང་དཀྱིལ་ནས། །ཀླུ་རྒྱལ་སོག་མེད་འཁྱིལ་པའི་གདན་སྟེངས་ནས། །ཁྲོ་རྒྱལ་རྡོ་རྗེ་གནམ་ལྕགས་འབར་བ་ནི། །ཞལ་གསུམ་ཕྱག་དྲུག་རྡོ་རྗེའི་གཤོག་པ་ཅན། །རྡོ་རྗེའི་གཤོག་པ་ནམ་མཁའི་མཐའ་དང་མཉམ། །རྡོ་རྗེ་སྡེར་ཆེ་ན་
གདེངས་པ་ནི། གདུག་པའི་ཀླུ་རྒྱལ་སྙིང་འདར་ཅོད་པན་ས་ལ་འབྲུལ། །ཧཱུྃ་དང་ཕཊ་ཀྱི་གད་རྒྱངས་དྲག་པོ་ཡིས། །ཀླུ་གདོན་གདུག་པའི་སྙིང་འདར་མགོ་བོ་འགས། །ཁ་སྦུབ་བསྒྱེལ་ཏེ་ཁྲག་སྐྱུགས་གས་ནས་འཆི། །རྡོ་རྗེ་གནམ་ལྕགས་འབར་བའི་མཆུ་བདར་ནས། །ཀླུ་གདོན་གདུག་པའི་
སྙིང་ཁྲག་ཁོང་ནས་འཇིབ། །རལ་བ་ཁམ་ནག་གྱེན་དུ་གཡེངས་ནས་ཀྱང་། །མེ་ཡི་སེར་བས་ཀླུ་ཡི་ཕོ་བྲང་འཇོམས། །གཤོག་པ་གསེར་གྱི་སྤུ་གྲི་བརྡབས་ནས་ཀྱང་། །རྒྱ་མཚོ་གཤགས་ནས་ཀླུ་རྣམས་དུམ་བུར་གཏུབས། །སྒྲོ་འདབ་རྡོ་རྗེ་ལྕགས་ཀྱུ་འབར་བ་ཡིས། །གདུག་པའི་ཀླུ་
རྣམས་མ་ལུས་སྙིང་ནས་འདྲེན། །གཡས་ཀྱི་ཕྱག་རྒྱས་བྱུགས་པ་ཡིས། །ལྷ་ཆེན་བརྒྱད་ཀྱི་མགོ་བཅད་ནས། །བནྡྷ་ཐོགས་པས་དབུ་ལ་བརྒྱན། །གཡོན་གྱི་ཕྱག་རྒྱས་བྱུགས་པ་ཡིས། །ཀླུ་ཆེན་བརྒྱད་ཀྱི་སྙིང་ཕྱུང་ནས། །རུས་སྦལ་ཁོག་པ་བཀང་ནས་གསོལ། །གཡས་ཀྱི་ཤེས་རབ་

རལ་གྲི་ཡིས། །ཀླུ་རྣམས་མ་ལུས་གཏུབ་པར་མཛད། །གཡོན་པ་སེང་ལྡེང་ཕུར་བུ་ཡིས། །ཀླུ་རྣམས་མ་ལུས་རྩད་ནས་གཅོད། །གཡས་ན་གནམ་ལྕགས་ཐོ་བ་ཡིས། །ས་བདག་ཕོ་མོ་རྡུལ་དུ་རློག །གཡོན་པ་ལྕགས་ཀྱུ་ཞགས་པ་ཡིས། །བཀའ་འདས་དགྲ་བགེགས་འཆིང་ཞིང་
སྡོམ། །རྡོ་རྗེ་འབར་བའི་བ་སྤུ་ནས། །མཁའ་ལྡིང་མཚོན་ཆའི་ཆར་བབ་ནས། །གདུག་པའི་ཀླུ་རྣམས་བརླག་པར་མཛད། །སྐུ་སྟོད་ཞིང་ཆེན་གཡང་གཞི་གསོལ་ནས་ཀྱང་། །སྲིད་པའི་མ་ཚོགས་འདར་ཞིང་སྡུད། །སྐུ་སྨད་སྟག་གི་ཤམ་ཐབས་གསོལ་ནས་ཀྱང་། །གདུག་པའི་ཀླུ་ལ་སྟག་
ལྟར་མཆོང་བར་བྱེད། །ཕྱག་ན་རྡོ་རྗེ་ཐུགས་ཀྱི་སྤྲུལ་པའི་སྐུ། །ཁྲོ་ཆེན་འབར་བ་ཆེ་ལ་ཕྱག་འཚལ་བསྟོད། །བདེ་གཤེགས་གཏུམ་པོ་ཁྱོད་ལ་ཕྱག་འཚལ་བསྟོད། །བཅོམ་ལྡན་ཀླུ་གདུག་འདུལ་ལ་ཕྱག་འཚལ་བསྟོད། །ཨོཾ་སུ་པི་ཏྲི་བཛྲ་དུནྟ་མ་ཧཱ་ཀྲོ་དྷ་མི་ལི་མི་ལི་ཧཱུྃ་ཕཊ། ཅེས་བསྙེན་
པ་བྱའོ། །བསྙེན་པའི་ལེའུ་ཨི་ཐི།། །།སྒྲུབ་པའི་དུས་སུ་ཕྱག་རྒྱ་དང་པོ་གཉིས་ཀླུའི་གཉའ་བ་དང་མཁྲིག་མ་ནས་བཟུང་སྟེ། མཆུ་སྙིང་གར་བཙུགས་ཏེ་ཁྲག་འཇིབ་པར་བསམ་མོ། །ཀླུ་གཟིར་ཞིང་བསྐྲད་དེ་ཚར་བཅད་པ་ནི། རབས་ཆད་ཀྱི་ཐོད་པའམ་ལྕགས་སྣོད་དུ། བག་ཟན་ལས་
ཀླུའི་གཟུགས་སྣ་ཚོགས་བྱས། ཡུངས་ཀར་དང་མཚོན་བདར་བའི་ཕྱེ་མ་དང་། བདུག་པའི་རྫས་སྣ་ཚོགས་དང་། སྔགས་ཕྱག་རྒྱའི་ཏིང་ངེ་འཛིན་དང་བཅས་པས་ཚིག་ཅིང་སྐད་ངན་ཐོན་ཏེ་བྲོས་སོ། །ཕྱག་རྒྱ་ནི་མཐེ་བོང་གཉིས་སྦྲེལ་ཏེ་ནམ་མཁའ་ལྡིང་གི་གཤོག་པ་བཞིན་དུ་བྱས་ཏེ། ཨོཾ་ཏྲཾ་སྡུཾ་
ཁྲོཾ་ཧཱུྃ་ཕཊ། དེ་ཡིས་རྒྱ་མཚོ་གཤེགས་ནས་ཀླུ་གཏོན་ཏེ་ལྕགས་ཀྱུ་བསྒྲིལ་མའི་ཕྱག་རྒྱ་བྱས་ཏེ་ཧཱུྃ་ནཱ་ག་ཧཱུྃ་ཛ། གཉའ་བ་ནས་བཟུང་ནས་འོངས་པར་བསམ། ཨོཾ་བཛྲ་པ་ཏི་ག་རུ་ཌ་ཧཱུྃ་ཧཱུྃ་ཛཿཛཿརཿཙི་སྲི་ཛ་ཧཱུྃ་ཕཊ། ཕྱག་རྒྱ་ནི་མཐེ་བོང་གཉིས་རྩེ་སྤྲད་དེ་བསྒྲེངས། མཛུབ་མོ་གཉིས་གཅིག་ལ་གཅིག་
འཁྱུད། སྲིན་ལག་གཉིས་ནང་དུ་བསྐུམ། མཐེ་ཆུང་གཉིས་ཐད་ཀར་བརྐྱང་སྟེ། དཔྲལ་བའི་ཐད་ཀར་ཕྱག་རྒྱ་བྱས་ཏེ། མཚོག་མའི་ཐད་ཀར་ལན་གསུམ་བསྐོར་ཏེ་དགྲོལ་བས་དེ་ཉིད་དུ་ནམ་མཁའ་ལ་སྤྲིན་ནག་པོ་དང་སྔོན་པོ་འཁྲིགས་ཤིང་མཚོན་ཆའི་ཚུབ་མ་ཕྱོགས་ཀུན་ནས་ལངས་ཏེ།

གནས་ཐམས་ཅད་ཚིག་སྟེ། མི་བཟོད་ནས་ཆོ་ངེས་འདེབས་ཤིང་། ཨ་ལ་ལ་ཁྲོ་བོའི་རྒྱལ་པོ་ཅི་བསྒོ་བ་ཉན་ནོ་ཟེར་ནས་སྐྱབས་སུ་སོང་བར་བསམ་མོ། །ཏདྱ་ཐཱ། ཨོཾ་བི་ཕུ་ལེ་པྲ་བ་རེ་ནཱ་གེ་མ་ཧཱ་ནཱ་ག་ཧྲྀ་ད་ཡ་ཨ་བརྟེ་ཛྭ་ལ་ཛྭ་ལ། སརྦ་ནཱ་ག་ཧྲྀ་ད་ཡ་ནེ། ཀཱི་མི་ཀཱི་མི། ནཱ་ག་གུ་ལ་བི་
དྷྭནྶ་ནི། ཧ་ན་ཧ་ན། སརྦ་ནཱ་ག་ཧྲྀ་ད་ཡ་ནི། དྷ་ར་དྷ་ར། སརྦ་དུཥྚ་ནཱ་ག་བྷ་བ་ན་ནི། པ་ཙ་ཡ་པ་ཙ་ཡ། སརྦ་དུཥྚཱན་ནཱ་གཱ་ནཱན། ཨ་ཀྲ་མ་ཨ་ཀྲ་མ། སུ་མིནྟྲ་ཡ། ས་ག་ར་བི་མ་ལེ། བི་ཏྲ་མེ་མ་ཧཱ་ནཱ་ག་ཏེ་ཛ་བ་རེ་སྭཱ་ཧཱ། དེ་ནས་ཀླུ་སྐྲག་པར་བྱའོ། །ཐུན་གྱི་ལེའུ་ཨི་ཐི།། །།གཉེན་ཀླུ་རིགས་དང་གདོན་
ཕལ་པ་ལ། གླང་རུ་རྟ་རྐང་དང་ཉ་མགོ་བྱ་རྟུག་དང་། སྐྲ་ཤད་དང་གུ་གུལ་ནག་པོ་དང་སྦྱར་ལ་བདུག་པར་བྱའོ། །ཨོཾ་བཛྲ་ཏིཥྛ་བཛྲ་ཧཱུཾ་ཕཊ། སེང་ལྡེང་དང་ལྕགས་ཀྱི་ཕུར་བུ་ལ་སུམ་འབུམ་བཟླས་ཏེ་སྙིང་གར་གདབ་པར་བྱའོ། །བུདྡྷ་ཡ། ཨོཾ་ཀཱི་ལི་མི་ལི། ཙནྡྲ་ཙནྡྲི་བཏྟ་ཡ་སྭཱ་ཧཱ། ཕུར་པའི་སྔགས་སོ། །
ཡུངས་ཀར་དང་ཏིལ་དང་སྐེ་ཚེ་དང་ཚོན་ཕྱེ་དང་བྱེ་མ་ལ་སུམ་འབུམ་བཟླས་ཏེ། བྲབ་ཅིང་གཟིར་བ་དང་ཚར་གཅད་པར་བྱའོ། །མནའ་བསྒགས་ཏེ་ཕྱིས་མི་ལྡང་བར་བྱའོ། །ཏདྱ་ཐཱ། ཨོཾ་ཛ་ཏ་ཛ་ན་ནཱ་ག་བི་ཛ་ཏིཥྛ་ཏིཥྛ་ས་ཙ་ར་སི་ཏི་སྭཱ་ཧཱ། དེ་ལྟ་བུ་ནི་གསང་ལས་ཐམས་ཅད་ལ་བྱའོ། །འབྱུང་པོ་བསྐྲད་
ཅིང་གསད་པར་འདོད་ན། ལྕགས་ཀྱུའི་ཕྱག་རྒྱས་དགུག་པར་བྱ། བདག་གི་ཛའི་འོད་ཟེར་གྱིས་ཀླུའི་ཁོང་དུ་བསྟིམ་པར་བྱའོ། །ཁོང་དུ་ཐིམ་པའི་ཛའི་འོད་ཟེར་སྨུག་ནག་ཏུ་གྱུར་པས། ཀླུ་ལ་མེ་འབར་ཏེ་ཀླུ་དང་བསྡོངས་པའི་འབྱུང་པོ་རྣམས་ཀྱང་འཐབ་ཅིང་སྐད་འབྱུང་སྟེ་འབྲོས་པར་འགྱུར་རོ། །མ་ཧཱ་
རུ་དྲ་རུ་དྲ་ཐ་ཧཱུྃ་ཕཊ་སྭཱ་ཧཱ། ཕྱག་རྒྱ་ནི་སོར་མོ་ནང་དུ་བསྐུམ་སྟེ་གུང་མོ་གཉིས་རྩེ་སྤྲད་དེ་བཀུག་སྟེ་རྒྱག་པར་བྱའོ། །གང་ཞིག་ཀླུས་གཟིར་བ་ལ་སྟག་གི་མཆེ་བ་དང་། མཚོན་བདར་བའི་ཕྱེ་མ་དང་། གླང་རོང་ནག་པོའི་ཆུ་ནང་དུ་བསྐོལ་ལོ། །གར་ན་བར་བསྐུ་བར་བྱའོ། །རྡོ་རྗེ་འབར་བའི་སྔགས་ཀྱིས་བྱིན་
གྱིས་བརླབ་པར་བྱའོ། །ཡང་ན་ཁྱིའི་གཅིན་ལ་བྱའོ། །འབྱུང་པོའི་ལེའུ་སྟེ་ཨི་ཐི།། །།ཀླུ་ལ་མཆོད་པ་བྱ་ཞིང་དུག་དབྱུང་བ་ནི། དཀྱིལ་འཁོར་འདོམ་གང་གྲུ་བཞི་ལ། ཀླུའི་གཟུགས་ཀྱིས་དགོད་པར་བྱའོ། །དེ་བཞིན་ཀླུ་སྨན་མཚོན་པ་བསག །དེ་ནས་ཀླུ་རྣམས་སྤྱན་དྲངས་ལ། །དཀར་གསུམ་

མངར་གསུམ་མཆོད་པ་འབུལ། ཨོཾ་བཛྲ་པཱ་ཎི་བྱ་བ་སརྦ་བིཏྟ་ནཱ་ག་རཱ་ཛ་སུཾ་བྷ་ནི་ཧཱུྃ། རྒྱལ་སྲས་ཐུགས་རྗེའི་མཆོག་མངའ་བའི། །འགྲོ་བའི་སྡུག་བསྔལ་བསལ་བ་དང་། །མཐོ་རིས་ཐར་པ་བསྒྲུབ་པའི་ཕྱིར། །གསང་སྔགས་དམ་ལས་མ་འདའ་ཞིག །ཁྱོད་ཀྱི་སེམས་ལས་འདས་གྱུར་ཏེ། །
བྱང་ཆུབ་བདེ་བ་བསྐྱེད་པ་དང་། །ཉོན་མོངས་སྡུག་བསྔལ་ཞི་བའི་ཕྱིར། །ཁྱོད་ལ་རབ་ཏུ་སྐྲག་པར་བྱ། །ཐམས་ཅད་བདེ་བའི་ས་བོན་ཏེ། །བདེ་བ་ཐམས་ཅད་འགྲུབ་པ་ཡིན། །དམ་ཚིག་འདི་ལས་འདས་གྱུར་ན། །འཆི་བདག་གི་ནི་གསལ་ཤིང་ལྟར། །རྡོ་རྗེའི་མཚོན་ཆ་རྣོན་པོ་ཡིས། །ཁྱོད་ཀྱི་ཡན་
ལག་གཅོད་པར་འགྱུར། །ཨོཾ་སྭ་ཏ་བཛྲ་ཧཱུྃ་ཀ་ར་དྲ་བ་དྲ་བ་བི་དྲཱ་བ་པི་ཡ་ན་ཤན་ན་ཧ་ན་ཧཱུྃ་ཕཊ། སྔགས་དེས་ཀླུའི་སེམས་ཀྱི་དཀྱིལ་འཁོར་ལ་འཁོར་བར་སྒོང་གིས་སོང་བར་བསམ་མོ། །སྔགས་དེས་ཀླུའི་སེམས་ལ་ཡོད་པའི་སྒྲིབ་པ་བྱང་ནས། ཆོས་ཐོས་པའི་སེམས་བྱང་ཆུབ་ཏུ་བརྟན་པར་གྱུར་
ནས། སྔོན་ཕྱག་ན་རྡོ་རྗེའི་བཀའ་རྗེས་སུ་དྲན་ནས། སློབ་དཔོན་ཡིན་སྙམ་ནས་ཚུར་མི་གནོད་པར་སྟོང་གྲོགས་བྱེད་པར་འགྱུར་རོ། །ཅི་བསྒོ་བ་ཉན་པར་འགྱུར་རོ། །མཆོད་པའི་ལེའུ་ཨི་ཐི།། །།དེ་བཞིན་དུ་ཆར་དབབ་པར་འདོད་ན། ཀླུ་སྒྲུབ་པ་དང་མཆོད་པ་གཞུང་བཞིན་བྱས། པདྨ་ཁ་
གསུམ་མཎྜལ་ལ། ཀླུ་ཡི་གཟུགས་ཀྱིས་དགོད་པར་བྱ། །དབུས་སུ་ཁྲོ་བོ་དེ་ཉིད་བསྒོམ། །འཁོར་གྱི་ཀླུ་རྣམས་མཆོད་ཅིང་བསྟོད། །དམ་ཚིག་དྲན་ཏེ་འབེབས་པར་འགྱུར། །དེ་ཡིས་ཕེབས་པར་མ་གྱུར་ན། །ཐོད་པ་ཤིན་ཏུ་དཀར་བ་ལ། །སོག་མེད་བསྐྱེད་ལ་གཟིར་བར་བྱ། །ལྕགས་སམ་
རབས་ཆད་ཐོད་པ་རུ། །ཀླུ་གཟུགས་བྲུབས་ཏེ་བདུག་ཅིང་གཟིར། །དེ་ཡིས་རབ་ཏུ་འབབ་པར་འགྱུར། །ཆར་གྱི་ལེའུ་ཨི་ཐི།། །།སེར་བ་ལ་ཐལ་ཆེན་དང་དུག་དང་ཡུངས་ཀར་དང་སྦྱིན་སྲེག་བྱས་པའི་ཐལ་བས་བྱའོ། །སེར་བའི་ལེའུ་ཨི་ཐི།། །།དགྲ་ལ་ཆུ་སྐོལ་གྱིས་བྱའོ། །དགྲའི་
ལེའུ་ཨི་ཐི།། །།བདག་བསྲུང་བ་ནི། ཏིང་ངེ་འཛིན་གྱིས་བྱའོ། །གཞན་བསྲུང་བ་ནི་སྐུད་པ་དང་སྔགས་དང་རྫས་ཀྱིས་བྱའོ། །བསྲུང་བའི་ལེའུ་ཨི་ཐི།། །།ནཱ་ག་ཙིཏྟ་རཀྟ་པི་པ་དོ་ས་མ་ཡེ་སྭཱ་ཧཱ། ཀླུའི་སྙིང་ཁྲག་དབུལ་ལོ། །ཨོཾ་ནཱ་ག་ཧ་ན་ཧ་ན་ཧཱུྃ་ཕཊ། ནཱ་ག་ད་ཧ་ད་ཧ་ཧཱུྃ་ཕཊ། ནཱ་ག་པ་ཙ་པ་

ཙ་ཧཱུྃ་ཕཊ། ནཱ་ག་ཀཱི་ལི་ཀཱི་ལ་ཡ་ཧཱུྃ་ཕཊ། ནཱ་ག་ཤགྟི་ཛ་ལ་མཱ་ར་ཡ་ཧཱུྃ་ཕཊ། ཀླུ་བརྡུང་བའི་སྔགས་སོ། །ཁྲོ་བོའི་རྒྱལ་པོ་རྡོ་རྗེ་གནམ་ལྕགས་འབར་བ་ཞེས་བྱ་བའི་སྒྲུབ་ཐབས། ཀླུ་འདུལ་བའི་ངན་ཐབས་བལ་པོའི་མན་ངག་རྒྱ་གར་གྱི་བླ་མ་མཻ་ཏྲི་པས་མཛད་པ་རྫོགས་སོ།།
༄