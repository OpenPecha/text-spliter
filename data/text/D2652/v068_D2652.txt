༄༅༅། །རྒྱ་གར་སྐད་དུ། ཙཻ་ཏྱ་བི་དྷིཿ། བོད་སྐད་དུ། མཆོད་རྟེན་སྒྲུབ་པའི་ཆོ་ག །བཅོམ་ལྡན་འདས་འཇམ་དཔལ་ཆོས་ཀྱི་སྐུ་ལ་ཕྱག་འཚལ་ལོ། །
གང་གིས་སྐུ་གསུམ་བརྙེས་ཏེ་འགྲོ་དོན་མཐར་ཕྱིན་པ། །དེ་ལ་ཕྱག་འཚལ་ནས་ནི་དེ་ཉིད་བསྒྲུབ་བྱའི་ཕྱིར། རང་གིས་རྟོགས་པ་གཙོར་བྱས་ལུང་ཀུན་ཚུལ་མི་འགལ། །རྣལ་འབྱོར་གཞུང་ལུགས་མཆོད་རྟེན་བཤད་པར་བྱ། དེ་ལ་དང་པོར་གནས་དབེན་པ་ཡིད་དུ་འོང་བར་བྱི་དོར་བྱས་ལ་ཇི་སྐད་
བཤད་པའི་ས་སྦྱང་བ་ལ་སོགས་པའི་ཆོ་ག་བྱས་ཏེ། དེར་སྟེགས་བུ་ཇི་ལྟར་མོས་པ་བྱས་ལ་བའི་ལྕི་བ་དང་ཙནྡན་དང་གུར་ཀུམ་ལ་སོགས་པ་ཅི་འབྱོར་པའི་དྲི་ཞིམ་པོའི་ཆུས་སྐྱང་ནུལ་བྱས་ཏེ་མེ་ཏོག་གི་སིལ་མ་བཀྲམ། ཉེ་འཁོར་སྤོས་ཆུས་ཆག་ཆག་གདབ། བླ་རེ་དང་འཕན་ལ་སོགས་པ་དག་དང་རོལ་
མོའི་རྣམ་པ་དག་དང་། གདུགས་དང་རྒྱལ་མཚན་ལ་སོགས་པ་དག་དང་། མཆོད་པའི་བྱེ་བྲག་རྣམས་འབྱོར་ཚད་བཤམས་ལ་གཞག །གཞན་ཡང་མཆོད་རྟེན་ནམ་ཚ་ཚའི་ཡོ་བྱད་སྐོལ་ཕོར་དང་། སྐུ་གདུང་དང་། རྩ་བའི་སྙིང་པོའམ་རྟེན་འབྲེལ་གྱི་སྙིང་པོ་དང་། གཙུག་ཏོར་དྲི་མ་མེད་པའི་གཟུངས་
དང་། འབྲུ་མར་ག་བུར་ལ་སོགས་པ་དྲི་ཞིམ་པོས་བསྒྱུར་བ་དང་། ཕག་ཟེ་དང་གང་གི་དོན་དུ་བྱ་བའི་མིང་དང་། མེ་ཏོག་ལ་སོགས་ཏེ་མཆོད་པ་ལྔ་དང་། འཁོར་ལོ་ལ་སོགས་པ་དག་ཀྱང་བཤམས་ཏེ་གཞག །ཚ་ཚ་འདེབས་པའི་སློབ་དཔོན་ལ་སོགས་པ་ཀུན་ཀྱང་ཇི་སྐད་གསུངས་པའི་ཁྲུས་
དག་བྱས་ཏེ། གོས་གཙང་མ་བགོ་བ་དང་རྒྱན་གྱིས་བརྒྱན་ཏེ། ཤར་དང་ནུབ་གང་བདེ་བར་སྟན་བཏིང་སྟེ་སྡིག་པ་བཤགས་པ་དང་། བྱང་ཆུབ་ཏུ་སེམས་བསྐྱེད་པ་དང་། རྗེས་སུ་ཡི་རང་བ་དང་། སྡོམ་པ་གཟུང་བ་དང་། ཕྱག་བཞི་པས་ཕྱག་བྱ་སྟེ། ཆོ་གའི་རིམ་པ་རང་གི་ལུགས་བཞིན་བྱས་ལ་

མཉམ་པར་བཞག་ནས་རྟག་ཏུ་བྱམས་པ་དང་ལྡན་པའི་སེམས་ཀྱིས་མཆོད་རྟེན་གདབ་པར་བྱའོ། །མཆོད་རྟེན་གདབ་པའི་ས་གར་བརྐོ་བའི་གནས་དེར་བརྟག་ཅིང་བྱིན་གྱིས་བརླབས་ཏེ་བགེགས་བསྐྲད་པ་དང་། གཏོར་མ་བྱིན་ཏེ་ཚོན་སྐུད་ལ་སྔགས། ཨོཾ་བཛྲ་སུ་ཏྲ་ས་མ་ཡ་ཧཱུཾ་ཕཊ། ཅེས་བྱ་བ་དང་རྡོ་རྗེའི་སྐུད་
པར་བསམས་ལ། ས་ཁྱོན་ཅི་རན་ཙམ་ཚོན་སྐུད་ཀྱིས་བསྐོར་ཏེ། སེང་ལྡེང་ངམ་ལྕགས་ཕུར་བྱིན་གྱིས་བརླབ་པ་ལ་སོགས་པ་དང་སྔགས་བཟླས་ཏེ་གདབ་བོ། །ཨོཾ་བཛྲ་ཀཱི་ལི་ཀཱི་ལ་ཡ་སརྦ་དུཥྚཱན་ཧཱུཾ་ཕཊ། ཕུར་བུའི་སྔགས་དེ་ལན་བདུན་བཟླས་ལ་དབུས་དང་ཕྱོགས་བཞིར་གདབ་བོ། །ཡུངས་ཀར་
དང་སྤོས་ཆུ་བསྲེས་ལ་སྔགས་བཟླས་ལ་ཕྱོགས་དེར་གཏོར་རོ། །བདུད་རྩི་ཐབ་སྦྱོར་གྱི་སྔགས་དང་ཕྱག་རྒྱ་བྱའོ། །དེ་ནས་ཅི་ཙམ་འདོད་པའི་ས་དེ་དག་བརྐོའོ། །སྔགས་ལ་ཨོཾ་བཛྲ་ཁ་ན་ཁ་ནཱ་ཡ་ཧཱུཾ་ཕཊ། ཅེས་བརྗོད་དོ། །ས་གཞི་དེ་ཉིད་རིན་པོ་ཆེར་གྱུར་པར་བསམ་མོ། །དེ་ནས་བརྐོས་ཏེ་
ཆོ་ག་པ་དང་ཧཱུཾ་བཞིས་ཕུར་བུ་ཐམས་ཅད་བཏོན་ལ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷ་ལོ་ཙ་ནི་སརྦ་ཨརྠ་སཱ་དྷ་ནེ་སྭཱ་ཧཱ། ཞེས་ལན་བརྒྱ་རྩ་བརྒྱད་བཟླས་པའི་འོ་མས་ཕུར་བུ་བཀྲུས་ཏེ་བུ་གར་བླུགས་སོ། །ས་བླངས་པ་རྣམས་ཀྱང་ཕྱོགས་གཅིག་ཏུ་སྣོད་གཙང་མའི་སྟེང་དུ་བཞག་སྟེ། ས་བརྡུང་བའི་ཐོ་བ་
ལ་རྡོ་རྗེ་ཐོ་བའི་ཕྱག་རྒྱ་དང་སྔགས། ཨོཾ་བཛྲ་མུངྒ་ར་ཨཱ་ཀོ་ཊ་ཡ་ཨཱ་ཀོ་ཊ་ཡ་ཧཱུཾ་ཕཊ། ཅེས་བརྡུང་ངོ་། །དེ་ནས་འཇིམ་པ་སྤྲུ་བའི་ཚེ་སྤོས་ཆུ་ལ། ཨོཾ་ཨ་མྲྀ་ཏེ་ཧཱུཾ་ཕཊ། ཅེས་བདུན་ནམ་ཉི་ཤུ་རྩ་གཅིག་བཟླས་ཏེ་བྱིན་གྱིས་བརླབས་ལ་སྤོས་ཆུ་དེ་ཨ་དཀར་པོ་ལས་ཟླ་བའི་དཀྱིལ་འཁོར་དུ་གྱུར་ཏེ། དེའི་
འོད་ཟེར་གྱིས་སྤོས་ཆུ་ཉིད་ཁྱབ་པར་འཁྱིལ་ནས་བདུད་རྩིའི་རང་བཞིན་དུ་གྱུར་པར་བསམས་ལ་སྦྲུའོ། །སྔགས་ལ་ཨོཾ་བཛྲ་པྲ་མརྡ་ནཱ་ཡ་སྭཱ་ཧཱ། ཞེས་པས་སོ། །དེ་ནས་འཇིམ་པ་དེ་ལ་བདུད་རྩི་ཐབ་སྦྱོར་གྱི་ཕྱག་རྒྱ་ལག་པ་གཡོན་པའི་ཐལ་མོ་བང་བར་བཀན་ལ་མཐེའུ་ཆུང་གི་སེན་མོ་མཐེ་བོས་
མནན་ཏེ། སོར་མོ་གསུམ་ནས་རེ་ཙམ་ཕྱེ་སྟེ་གཞག་པའི་སྟེང་དུ་ལག་པ་གཡས་པའི་ཐལ་མོ་ཁ་སྦུབ་ལ། གཡོན་པ་ལྟར་བྱས་ཏེ་འཇིམ་པའི་སྟེང་དུ་བཞག་ལ་རིག་པ་ཆེན་མོའི་སྔགས། ཨོཾ་སུཀྵྨེ་སུཀྵྨེ་སུཀྵྨ་ཨ་ནུ་ག་ཏེ་ནིར་ཀུ་ལེ་ནིརྦ་ཎི་སརྦ་བུདྡྷ་ཡཱ་ནུ་ག་ཏེ་ཡ་ཤོ་བ་ཏི་ཡ་ཤོ་ཛི་ནི་དྷརྨ་དྷཱ་ཏུ་གརྦྷེ། དྷརྨ་

རཱ་ཛ་བ་ཤི་ཏེ། སརྦ་བུདྡྷ་ཨ་དྷིཥྛི་ཏེ་སྭཱ་ཧཱ། ཞེས་ལན་ཉི་ཤུ་རྩ་གཅིག་བཟླས་ལ་བྱིན་གྱིས་བརླབས་པས་དེ་ལས་ཡེ་ཤེས་ཀྱི་འོད་ཟེར་ཕྱོགས་བཅུར་འཕྲོས་པས་སེམས་ཅན་གྱི་དོན་བྱས་ཏེ་སླར་བསྡུས་པས་འཇིམ་པ་དེ་ཉིད་རིན་པོ་ཆེ་སྣ་ལྔའི་གོང་བུའི་རང་བཞིན་དུ་གྱུར་པར་བསམ། དེ་
ནས་འབི་འབི་བྱ་བའི་སྔགས་ལ། ཨོཾ་བཛྲོད་བྷཱ་བཱ་ཡ་སྭཱ་ཧཱ། ཞེས་ལན་བདུན་བཟླས་པས་ཡེ་ཤེས་ལྔའི་འོད་ཟེར་གྱི་སྤྲིན་གྱིས་ཕྱོགས་བཅུ་མཐའ་ཡས་པར་འཕྲོས་ཤིང་ཁེངས་ཏེ་འགྲོ་བ་མང་པོའི་དོན་བྱས་ནས། སླར་འདུས་པ་འབི་འབིའི་ནང་དུ་ཞུགས་ཏེ་ཐིམ་པར་གྱུར་པས། ཡེ་ཤེས་ལྔ་རྒྱས་ཏེ་
ཤེལ་སྒོང་དག་པ་ལྟར་བསམ་མོ། །རང་རང་གི་ས་བོན་གྱིས་སེང་གེ་ལ་སོགས་པ་དང་། རིན་པོ་ཆེའི་གདན་དང་ཉི་ཟླ་དང་པདྨའི་གདན་ཁྲིར་ཕྱོགས་ཕྱོགས་སུ་གདན་བཤམས་ལ། དེ་རྣམས་ཀྱི་དབུས་སུ་ས་བོན་གྱི་ཡི་གེ་དང་འབྱིན་པའི་ཡི་གེས་རང་རང་གི་སྒྲུབ་ཐབས་ལས་ཇི་སྐད་གསུངས་པ་དང་།
ཏིང་ངེ་འཛིན་གསུམ་དང་ལྡན་པ་དང་། རྣལ་འབྱོར་གསུམ་གྱིས་རྫོགས་པ་ཕྱག་རྒྱ་བཞི་དང་ལྡན་པས་དཀྱིལ་འཁོར་གྱི་ལྷ་རིམ་པ་བཞིན་དུ་རང་རང་གི་སྒྲུབ་ཐབས་ལས་བསྟན་པ་ཇི་བཞིན་དུ་བྱས་ཏེ། ཙནྡན་གྱི་ལྡེ་གུས་ཐིག་ལེ་ཟླུམ་པོར་བྱས་ལ་བྱིན་གྱིས་བརླབ་པ་ནི་ཧཱུཾ་དམར་པོ་ལས་ཡེ་ཤེས་ཀྱི་མེ་
དཔུང་རབ་ཏུ་འབར་བས་དེ་ཉིད་དུ་རབ་ཏུ་སྦྱངས་ཏེ། གཞི་དེ་ཡང་རིན་པོ་ཆེ་སྣ་ལྔ་ལས་གྲུབ་པའི་དཀྱིལ་འཁོར་དུ་བསམ་མོ། །དེ་ནས་རེ་རེའི་གདན་དུ་ཡང་པདྨ་འདབ་མ་བརྒྱད་པའི་སྟེང་དུ་ཨ་དཀར་པོ་ལས་ཟླ་བའི་དཀྱིལ་འཁོར་བསམ་མོ། །དེའི་དབུས་སུ་གོང་དུ་བཤད་པ་ལྟར་ལྷ་རེ་རེ་ནས་རང་གི་རྟོག་
པ་ལས་འབྱུང་བ་ལྟར་བཞུགས་སུ་གསོལ་ཏེ་དམ་ཚིག་སེམས་དཔར་བྱས་ལ། ཡེ་ཤེས་སེམས་དཔའ་སྤྱན་དྲངས་ཏེ་ལྕགས་ཀྱུ་ལ་སོགས་པའི་སྔགས་དང་ཕྱག་རྒྱས་དགུག་པ་དང་གཞུག་པ་དང་བཅིང་བ་དང་དབང་དུ་བྱས་ཏེ་བསྒྲུབ་པར་བྱའོ། །བདག་ཉིད་ཀྱང་ཕྱག་རྒྱ་ཆེན་པོ་དང་ལྡན་པས་སྙིང་གར་ཟླ་བའི་
དཀྱིལ་འཁོར་གྱི་དབུས་སུ། རྡོ་རྗེ་དཀར་པོ་རྩེ་ལྔ་པ་ལས་ཡེ་ཤེས་ལྔའི་འོད་ཟེར་འཕྲོ་བར་བསམས་ལ། བ་སྤུའི་གསེབ་ཐམས་ཅད་ནས་ཀྱང་ཡེ་ཤེས་ཀྱི་འོད་ཟེར་དང་། བདེ་བར་གཤེགས་པ་འཁོར་དང་བཅས་པ་སྤྲིན་ཕུང་ལྟར་མུ་འབྱམ་པར་འཕྲོ་ཤིང་། སེམས་ཅན་གྱི་ཁམས་ཐམས་ཅད་ཀྱི་དོན་

མཛད་ཅིང་བྱིན་གྱིས་བརླབས་ནས་སླར་འདུས་ཏེ། དམ་ཚིག་སེམས་དཔའ་དེ་ཉིད་ལ་ཐིམ་པར་བསམ་མོ། །དེ་ནས་མཆོད་པ་ལྔ་ལ་སོགས་པའི་མཆོད་པའི་ཚོགས་ཀྱིས་ཡང་དག་པར་མཆོད་ནས། ལྷ་སོ་སོའི་བསྟོད་པ་རེ་རེ་ནས་བྱས་ལ་སོ་སོའི་ཕྲིན་ལས་དང་དམ་ཚིག་གི་སྒོ་ནས་སྨོན་ལམ་གདབ་བོ། །དེ་
ལ་འདི་ཉིད་ཀྱི་ཆོ་གའི་རིམ་པ་ནི་འདི་ཡིན་ཏེ། འབི་འབིའི་ནང་དུ་ལྷ་སོ་སོའི་སྙིང་པོ། །ཨོཾ་ཧཱུཾ་ཏྲཱཾ་ཧྲཱིཿཨཿ། ཞེས་བྱ་བ་ལ་སོགས་པ་དང་སྙིང་པོ་གོང་མ་གཉིས་བཅུག་ལ། སྔགས་བཛྲ་དྷརྨ་དྷཱ་ཏུ་གརྦྷེ་ཛྭ་ལ་སྭཱ་ཧཱ། ཞེས་བརྗོད་པས། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་དེ་དེའི་ནང་དུ་ཞུགས་
པར་བསམ་མོ། །དེ་ནས་སྐོལ་ཕོར་དུ་ཡུངས་མར་རམ་ཏིལ་མར་གྱིས་བསྐུ་བའི་སྔགས་ཨོཾ་ཨ་ར་ཛེ་བི་ར་ཛ་སྭཱ་ཧཱ། ཞེས་གསུམ་བརྗོད་པས་བྱང་ཆུབ་ཀྱི་སེམས་བསྒོམ་པར་བསམ་མོ། །དེ་ནས་སྐོལ་ཕོར་དུ་གཞུག་པའི་སྔགས། ཨོཾ་བཛྲ་དྷཱ་ཏུ་གརྦྷེ་སྭཱ་ཧཱ། ཞེས་བརྗོད་པས། ཐབས་དང་ཤེས་
རབ་འབྲེལ་པ་ལས་ཆོས་ཀྱི་དབྱིངས་སུ་བསམ་མོ། །དེ་ནས་བརྡུང་བ་ནི། ཨོཾ་བཛྲ་མུངྒ་ར་ཨཱ་ཀོ་ཊ་ཡ་ཨཱ་ཀོ་ཊ་ཡ་ཧཱུཾ། གོང་མའི་སྙིང་པོ་གཉིས་ཀྱང་བརྗོད་ལ། དབྱུང་བའི་སྔགས་ཨོཾ་དྷརྨ་ར་ཏེ་སྭཱ་ཧཱ། ཞེས་བརྗོད་པས། རྒྱུ་དང་འབྲས་བུའི་ཆོས་ཐམས་ཅད་ཡོངས་སུ་རྫོགས་པ་དང་། ཐབས་དང་ཤེས་
རབ་འབྲེལ་པ་ལས་ཆོས་ཀྱི་སྐུར་གྲུབ་པར་བསམས་ཏེ། ཨོཾ་སརྦ་ཏ་ཐཱ་ག་ཏ་དྷརྨ་ཀཱ་ཡ་མ་ཧཱ་སུ་ཁ་སུ་ར་ཏ་ས་མ་ཡ་སྟྭཾ། དེ་ལས་གཟུགས་སྐུ་རྣམ་པ་གཉིས་བྱུང་བས་འགྲོ་བའི་དོན་བསམ་གྱིས་མི་ཁྱབ་པར་བསམས་ཏེ། ཨོཾ་སརྦ་ཏ་ཐཱ་ག་ཏ་སམྦྷོ་ག་ཀཱ་ཡ་ས་མ་ཡ་སྟྭཾ། ཨོཾ་སརྦ་ཏ་ཐཱ་ག་ཏ་ནིརྨ་ཎ་ཀཱ་ཡ་ས་
མ་ཡ་སྟྭཾ། དེ་ལ་དང་པོར་མཆོད་རྟེན་ནི་ཆོས་ཀྱི་སྐུའི་གཟུགས་བརྙན་ཞེས་སྨོས་ཏེ། ས་དང་རྡོ་དང་ཤིང་དང་གསེར་དངུལ་ལ་སོགས་པ་དག་ལས་སེམས་ཅན་གྱི་རྩོལ་བས་བསྒྲུབས་ཏེ། དབྱིབས་ཀྱི་བྱེ་བྲག་ཏུ་བྱས་པ་དེ་དག་ནི་གཟུགས་བརྙན་ཞེས་གདགས་ཏེ། ཅིའི་ཕྱིར་ཞེ་ན། གཞུང་དག་ལས།
ཆོས་ཀྱི་སྐུ་ནི་སྐུ་མེད་ནམ་མཁའ་འདྲ། །ཞེས་འབྱུང་སྟེ། བརྗོད་དུ་མེད་པའི་ངོ་བོ་ཉིད་ཡིན་ཡང་ཆོས་ཐམས་ཅད་ཀྱི་རྒྱུ་དང་འབྲས་བུའི་དོན་གྱིས་མཆོད་རྟེན་གྱི་དབྱིབས་ལྟ་བུར་གྲུབ་པས། དེས་ན་ཆོས་ཀྱི་སྐུ་ནི་རྒྱུ་དང་འབྲས་བུའི་ཆོས་ཐམས་ཅད་ཡོངས་སུ་རྫོགས་པ་དེ་ལ་ཆོས་ཀྱི་སྐུ་ཞེས་འདོད་

དོ། །དེ་བས་ན་འདི་ལྟར་སྣང་བ་ནི་གཟུགས་བརྙན་ཡིན་པར་ཤེས་པར་བྱའོ། །ཡང་ན་གཟུགས་འདི་ལྟར་གྲུབ་པ་ནི་སྐུ་གསུམ་གྱི་ཚུལ་ཡིན་ཏེ་རྨང་དགེ་བ་བཅུ་དང་། བང་རིམ་དང་པོ་ནས་ཁ་ཁྱེར་གྱི་བར་དུ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་། སྲོག་ཤིང་ཤེས་པ་
བཅུའི་བར་དུ་རྒྱུའི་ཆོས་བསོད་ནམས་ཀྱི་ཚོགས་ཡིན་ཏེ་སྤྲུལ་པའི་སྐུ་ཡིན་པ་དང་། འཁོར་ལོ་བཅུ་གསུམ་སྟོབས་བཅུ་དང་། མ་འདྲེས་པའི་དྲན་པ་ཉེ་བར་གཞག་པ་གསུམ་དང་། ཆར་ཁེབས་ཐུགས་རྗེ་ཆེན་པོ་དང་། ཟླ་ཚེས་བྱང་ཆུབ་ཀྱི་སེམས་རྣམ་པར་དག་པ་དང་། མེ་ལོང་ཡེ་ཤེས་གཞི་
དང་། ཏོག་མངོན་པར་ཤེས་པ་དྲུག་དང་། དར་གྱི་ཅོད་པན་དང་གདུགས་ཀྱིས་ཆོས་ཀྱི་སྐུར་མངའ་གསོལ་ཏེ་ཆོས་ཀྱི་རྒྱལ་པོར་གྱུར་པ་དང་། ཆུ་སྲིན་གྱི་རྒྱལ་མཚན་ཐུན་མོང་མ་ཡིན་པའི་རྒྱན་ཆེན་པོ་སྟེ། ནམ་མཁའ་ལྡིང་གི་ཁ་ནས་བྱུང་བ་ནི་ཐམས་ཅད་དུ་ཐོགས་པ་མེད་པའི་སྟོབས་དང་ཡེ་
ཤེས་ཀྱི་ཤུགས་མངའ་བ་དང་། བ་དན་ཆོས་ཀྱི་གྲགས་པ་ཆེན་པོ་དང་། དྲིལ་བུ་སྙན་པས་ཕྱོགས་བཅུར་ཁྱབ་པ་དང་། རྡོ་རིངས་མི་འཇིགས་པ་བཞི་བརྙེས་པ་དང་། ཐེམ་སྐས་སྲུང་བ་མེད་པ་གསུམ་མམ་སོ་སོ་ཡང་དག་པར་རིག་པ་བཞིའམ་རྣམ་པར་ཐར་པ་བཞི་སྟེ། སྟོང་པ་ཉིད་དང་མཚན་མ་མེད་པ་
དང་སྨོན་པ་མེད་པ་དང་ཆོས་ཐམས་ཅད་རང་བཞིན་གྱིས་འོད་གསལ་ཞིང་རྣམ་པར་དག་པའི་ལམ་མཁྱེན་པ་དང་། དྲིལ་བུ་ཚངས་པའི་དབྱངས་སམ་གསུང་ཡན་ལག་དྲུག་ཅུ་དང་ལྡན་པས་དེ་དག་ནི་འབྲས་བུའི་ཆོས་ཡེ་ཤེས་ཀྱི་ཚོགས་ཡིན་པས་ཆོས་ཀྱི་སྐུར་བསྟན་པ་དང་། ཨ་མ་ལ་སར་རིན་པོ་ཆེའི་ཕྲེང་
བ་དང་། གཞན་ཡང་རིན་པོ་ཆེ་སྣ་ཚོགས་ཀྱི་རྒྱན་གྱིས་སྦྲས་པ་མཛེས་པ་དང་བལྟ་བས་ཆོག་མི་ཤེས་པ་སེམས་ཅན་ཐམས་ཅད་ཀྱི་དབང་པོ་ཚིམ་པར་བྱེད་པ་ལོངས་སྤྱོད་རྫོགས་པའི་སྐུ་སྟེ་དེ་དག་ནི་རྒྱུ་དང་འབྲས་བུའི་ཆོས་ཏེ། ཉན་ཐོས་དང་རང་རྒྱལ་བ་དང་བྱང་ཆུབ་སེམས་དཔའ་དང་དེ་བཞིན་གཤེགས་པ་སྤྱི་
ལ་བསྟན་པའི་ཆོས་ཤིན་ཏུ་རྒྱ་ཆེ་བའོ། །དེ་བས་ན་འདི་ནི་སྐུ་གསུམ་གྱི་དམ་ཚིག་གི་སེམས་དཔར་བྱས་ལ་དུས་གསུམ་གྱི་བདེ་བར་གཤེགས་པ་ཐམས་ཅད་དམ། དཀྱིལ་འཁོར་གང་དང་གང་ལ་མོས་པའི་ལྷ་རྣམས་སྐུ་གསུམ་བརྙེས་པའམ། ལྡན་པ་དེ་དག་གི་སྐུ་གསུམ་ཡེ་ཤེས་ཀྱི་སེམས་དཔའ་ཆོས་

ཀྱི་དབྱིངས་ནས་སྤྱན་དྲངས་ཏེ། བསྟིམས་ནས་བསྒྲུབ་པ་ནི་ལྕགས་ཀྱུ་ལ་སོགས་པ་སྔགས་དང་ཕྱག་རྒྱ་དང་གོང་དུ་བསྟན་པའི་སྐུ་གསུམ་གྱི་སྙིང་པོས་བྱའོ། །སྲོག་ཤིང་གི་སྔགས་ལ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། སེམས་ཅན་ཐམས་ཅད་ཤེས་པ་བཅུ་དང་ལྡན་པར་གྱུར་ཅིག །བདེ་བར་གཤེགས་པའི་བསྟན་
པ་དམ་པའི་ཆོས་ཡུན་རིང་དུ་མི་ནུབ་པར་གྱུར་ཅིག །སེམས་ཅན་ཐམས་ཅད་ལྷག་པའི་བསམ་པ་རྣམ་པར་དག་པས་ཀུན་དུ་བཟང་པོའི་སྨོན་ལམ་ལ་འཇུག་པར་གྱུར་ཅིག །འཁོར་ལོའི་སྔགས་ལ། ཨོཾ་པྲ་མརྡ་ན་ཡེ་སྭཱ་ཧཱ། སེམས་ཅན་ཐམས་ཅད་དེ་བཞིན་གཤེགས་པའི་སྟོབས་བཅུ་དང་མ་
འདྲེས་པའི་དྲན་པ་ཉེ་བར་གཞག་པ་གསུམ་ཐོབ་པར་གྱུར་ཅིག །རྣམ་པར་ཐར་པ་བརྒྱད་ཐོབ་པར་གྱུར་ཅིག །ཡེ་ཤེས་བཞི་དང་ལྡན་པར་གྱུར་ཅིག །དར་གྱི་ཅོད་པན་གྱི་སྔགས་ལ། ཨོཾ་པ་ཀཾ་པ་ལ་སྭཱ་ཧཱ། སེམས་ཅན་ཐམས་ཅད་དུས་དང་རྣམ་པ་ཐམས་ཅད་དུ་དར་གྱི་ལྷབ་ལྷུབ་ལ་སོགས་པ་མཆོད་
པ་དང་བསྙེན་བཀུར་གྱི་རྣམ་པ་མང་པོས་དེ་བཞིན་གཤེགས་པ་ཐམས་ཅད་དང་། དེ་དག་གི་མཆོད་རྟེན་དང་སྐུ་གཟུགས་དང་གསུང་རབ་ལ་སོགས་པ་ཡང་དག་པ་ལ་མཆོད་པ་བྱེད་པར་གྱུར་ཅིག །བ་དན་གྱི་སྔགས་ལ། ཨོཾ་པཱ་ཏཾ་ཀེ་སྭཱ་ཧཱ། སེམས་ཅན་ཐམས་ཅད་ཆོས་ཀྱི་གྲགས་པ་དང་སྙན་པ་བསམ་
གྱིས་མི་ཁྱབ་པ་ཐོབ་པར་གྱུར་ཅིག །ཆུ་སྲིན་གྱི་རྒྱལ་མཚན་གྱི་སྔགས་ལ། ཨོཾ་ཀུམྦྷི་ར་དྷྭ་ཛ་སྭཱ་ཧཱ། སེམས་ཅན་ཐམས་ཅད་འཁོར་བ་མི་སྤོང་བའི་བདུད་བཞི་ལས་རྒྱལ་ཞིང་ཆོས་མི་ནུབ་པའི་རྒྱལ་མཚན་དུ་གྱུར་ཅིག །གདུགས་ཀྱི་སྔགས་ལ། ཨོཾ་པྲ་མ་ན་ཡེ་སྭཱ་ཧཱ། སེམས་ཅན་ཐམས་ཅད་བླ་
ན་མེད་པའི་སྐྱབས་དང་ལྡན་ཞིང་ཆོས་ཀྱི་རྒྱལ་པོ་ཆེན་པོར་གྱུར་ཅིག །མེ་ཏོག་གི་ཕྲེང་བའི་སྔགས་ལ། ཨོཾ་རཏྣ་མཱ་ལེ་ཏྲཾ། ཞེས་བྱ་བའམ། ན་མཿཤྲེ་ཡ་དྷཱ་ནུ་ག་ཏ་པྲ་ཏིཥྛ་ཏ། པུཥྤེ་ཀེ་ཏ་བེ་ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱ་ཐཱ། ཨོཾ་པུཥྤེ་སྭཱ་ཧཱ། སེམས་ཅན་ཐམས་ཅད་མཚན་དང་དཔེ་
བྱད་དུ་ལྡན་ཏེ་བལྟ་བས་ཆོག་མི་ཤེས་པ་ཕུན་སུམ་ཚོགས་པ་ཐོབ་པར་གྱུར་ཅིག །གདན་དབུལ་བའི་སྔགས་ལ། ཨོཾ་སུནྡ་རི་ཛ་ཡེ་སྭཱ་ཧཱ། སེམས་ཅན་ཐམས་ཅད་གདན་གྱི་ཁྱད་པར་སྟོབས་བཅུ་དང་ལྡན་ལ་གླང་པོ་ཆེའི་གདན་དང་། མི་འཇིགས་པ་བཞི་དང་ལྡན་པ་སེང་གེའི་གདན་དང་། རྫུ་འཕྲུལ་

གྱི་རྐང་པ་བཞི་དང་ལྡན་པ་རྟའི་གདན་དང་། དབང་བཅུ་དང་ལྡན་པ་རྨ་བྱའི་གདན་དང་། ཐམས་ཅད་དུ་ཐོགས་པ་མེད་པའི་ཤུགས་དང་ལྡན་པའི་ནམ་མཁའ་ལྡིང་གི་གདན་དང་། དགོས་འདོད་རེ་བ་ཡིད་བཞིན་དུ་བྱུང་བ་རིན་པོ་ཆེའི་གདན་དང་། ཆགས་པའི་སྐྱོན་གྱིས་མ་གོས་པ་པདྨའི་
གདན་དང་། ཐམས་ཅད་དུ་རང་བཞིན་གྱིས་འོད་གསལ་བ་ཉི་མ་དང་ཟླ་བའི་གདན་ཐོབ་པར་གྱུར་ཅིག །དེ་ནས་མཆོད་རྟེན་ལ་ན་བཟའ་གསོལ་བའི་སྔགས་ལ། ཨོཾ་དྷརྨ་དྷཱ་ཏུ་སྭ་བྷཱ་བ་བི་ཤུདྡྷེ་དྷརྨ་ཏེ་སྭཱ་ཧཱ། གཞལ་ཡས་ཁང་དུ་གཤེགས་སུ་གསོལ་བའི་སྔགས་ལ། ཨོཾ་དྷ་ར་དྷ་ར་ཀུ་ཊ་ག་ར་ཡེ་
སྭཱ་ཧཱ། བཞུགས་སུ་གསོལ་བའི་སྔགས་ལ། ཨོཾ་སུ་པྲ་ཏིཥྛ་བཛྲེ་སྭཱ་ཧཱ། ཞེས་བརྗོད་པས། རིན་པོ་ཆེའི་གཞལ་མེད་ཁང་ཆོས་ཀྱི་དབྱིངས་ཟླ་བའི་དཀྱིལ་འཁོར་དུ་བཞུགས་པར་བསམས། དེ་ནས་རྡོ་རྗེ་དབྱིངས་ཀྱི་དབང་ཕྱུག་མའི་ཕྱག་རྒྱ་བཅིངས་ལ་དབུར་བཞག་སྟེ་དབང་བསྐུར་བར་བྱའོ། །
སྔགས་ལ་ཨོཾ་བཛྲ་དྷཱ་ཏུ་ཨ་དྷི་ཏིཥྛ་ཧཱུཾ། དེ་ལྟར་དབང་བསྐུར་བས་དེའི་ངོ་བོ་ཉིད་དུ་བརྟན་པར་གྱུར་པ་ཡིན་ནོ། །དེ་ལྟར་མཆོད་རྟེན་གདབ་པ་ཡང་སྔར་བཤད་པ་ལྟར་རིམ་པ་བཞིན་བྱ་སྟེ། དང་པོར་མཉམ་པར་བཞག་སྟེ། ཆོས་ཐམས་ཅད་ལ་མི་གནས་པའི་འདུ་ཤེས་བསྐྱེད་ནས། འགྲོ་བ་མཐའ་དག་
དང་གང་གི་དོན་དུ་བྱ་བ་དེ་ལ་བྱམས་པ་དང་སྙིང་རྗེས་འདི་སྐད་བརྗོད་པར་བྱའོ། །ངོ་མཚར་ཆེན་པོ་གྲངས་མེད་པའི་བརྩོན་འགྲུས་དང་ལྡན་པའི་སངས་རྒྱས་བཅོམ་ལྡན་འདས་ཐམས་ཅད་བདག་ལ་དགོངས་སུ་གསོལ། བདག་གིས་སེམས་ཅན་ཐམས་ཅད་དབུགས་དབྱུང་ངོ་། །བདུད་ལ་སོགས་པ་ཕས་ཀྱི་
རྒོལ་བ་བགེགས་དང་ལོག་འདྲེན་ཐམས་ཅད་ཕམ་པར་བགྱིའོ། །སེམས་ཅན་རྣམས་ཉིང་མཚམས་སྦྱོར་བའི་ཉོན་མོངས་པའི་རྙོག་པ་བསལ་བར་བགྱིའོ། །ང་རྒྱལ་གྱི་རི་བོ་བསྙིལ་བར་བགྱིའོ། །སྐྱེ་བའི་ལྗོན་ཤིང་རྩད་ནས་གཅོད་དོ། །འཆི་བདག་གི་ཉི་མ་ཕྱེ་མར་བརླག་གོ། །མ་རིག་པའི་མུན་པ་བསལ་
བར་བགྱིའོ། །མ་དད་པ་དང་ཕྱི་རོལ་བདག་དང་ལྟ་བ་ཕྱིན་ཅི་ལོག་པ་དག་ཡང་དག་པའི་ལྟ་བ་ལ་གཟུད་ཅིང་དད་པར་བགྱིའོ། །ལས་ཀྱི་ཆུ་བོ་བཟློག་པར་བགྱིའོ། །སྲིད་པའི་རྒྱ་མཚོ་བསྐམ་པར་བགྱིའོ། །ཆོས་ཀྱི་སྒྲོན་མ་རབ་ཏུ་སྦར་བར་བགྱིའོ། །བྱང་ཆུབ་ཀྱི་ལམ་བསྟན་པར་བགྱིའོ། །བཟོད་པ་དང་

ངེས་པ་ལ་གཟུད་པར་བགྱིའོ། །བསམ་གཏན་གྱི་བདེ་བ་ལ་ཆེར་སྩལ་ཏོ། །འདོད་ཆགས་ཀྱི་མེ་དཔུང་ཞི་བར་བགྱིའོ། །ཞེ་སྡང་གི་མཚོན་རྣོན་པོ་བཅིལ་བར་བགྱིའོ། །བདེ་བ་ལ་གཟུད་དོ། །ཕྲག་དོག་གི་འཚུབ་མ་ཞི་བར་བགྱིའོ། །སེར་སྣའི་མདུད་པ་དགྲོལ་བར་བགྱིའོ། །སྡུག་བསྔལ་ཐམས་ཅད་ཞི་
བར་བགྱིའོ། །འཇིགས་པ་མ་མཆིས་པར་བགྱིའོ། །བདེ་བ་ཆེན་པོའི་གྲོང་ཁྱེར་དུ་འཇུག་ཅིང་གནས་པར་བགྱིའོ། །དེ་བས་ན་བདག་ལ་ལས་ཀྱི་དངོས་གྲུབ་མཆོག་སྩལ་ནས་གནང་བ་དམ་པ་མཛད་དུ་གསོལ། དེ་ནས་གོང་དུ་བཤད་པ་ཇི་བཞིན་དུ་བྱས་ལ་བཅོམ་ལྡན་འདས་རྣམ་པར་སྣང་མཛད་ལ་
སོགས་པ་དག་དང་འཁོར་ཕུན་སུམ་ཚོགས་པ་དང་བཅས་ཏེ། ཚུལ་བཞིན་དུ་སོ་སོའི་སྐུ་མདོག་དང་ཕྱག་མཚན་དང་། སྔགས་དང་ཕྱག་རྒྱ་དང་ཆོ་ག་གོ་རིམས་ཇི་ལྟ་བ་བཞིན་དུ་བྱའོ། །ཡང་ན་ཡེ་ཤེས་ལྔ་ལས་གྲུབ་པའི་མཆོད་རྟེན་རང་བཞིན་གྱིས་དག་ཅིང་གསལ་བ་དེ་དག་གི་བུམ་པའི་དབུས་སུ་
གོང་དུ་སྨོས་པའི་སྙིང་པོ་གང་ཡང་རུང་བ་བཅུག་ལ་དེ་དག་ལས་ཡེ་ཤེས་ཀྱི་འོད་ཟེར་གྲངས་མེད་པ་འཕྲོས་པས་དེ་བཞིན་གཤེགས་པའི་སྐུ་གྲངས་མེད་པའི་སྤྲིན་ཕུང་གིས་ནམ་མཁའི་མཐའ་ཀླས་ཤིང་ཆོས་ཀྱི་དབྱིངས་མུར་ཐུག་པར་བརྒྱན་ཞིང་བཀླུབས་པར་གྱུར་ནས་འཇིག་རྟེན་ཐམས་ཅད་བྱིན་གྱིས་
བརླབས་ཏེ་འགྲོ་བ་ཐམས་ཅད་ཀྱི་དོན་མཛད་ཅིང་རེ་བ་བསྐངས་ནས་སླར་འདུས་དེ་ཉིད་ཀྱི་དབུའི་སྤྱི་གཙུག་དང་ཐུགས་ཀར་ཐིམ་པས་བསྒྲུབ་པར་བྱ་བ་དེའི་ལས་དང་ཉོན་མོངས་པ་ལ་སོགས་པའི་སྒྲིབ་པ་ཐམས་ཅད་རྣམ་པར་དག་སྟེ། སྐུ་དང་གསུང་དང་ཐུགས་རྡོ་རྗེ་ཉིད་དུ་གྱུར་པར་བསམས་ལ། ཨོཾ་སརྦ་ཏ་
ཐཱ་ག་ཏ་ཀཱ་ཡ་བཱཀ་ཙིཏྟ་མ་ཧཱ་ས་མ་ཡ་སྟྭཾ། ཞེས་བརྗོད་དོ། །སྐུ་དང་གསུང་དང་ཐུགས་བྱིན་གྱིས་བརླབ་པའི་སྔགས་དང་ཕྱག་རྒྱས་བྱ་བའམ། ཕྱག་རྒྱ་བཞིས་བརྟན་པར་བྱས་ཏེ། དུང་ཕོར་གྱི་ནང་དུ་དྲི་སྤོས་སྣ་ཚོགས་དང་། འབྲས་ཡོས་དང་འོ་མར་ལྡན་པའི་མཆོད་ཡོན་གསོལ་ཏེ། ཨརྒྷའི་ཕྱག་རྒྱའི་
སྟེང་དུ་དུང་ཕོར་བཞག་ལ་ཡོན་ཆབ་ཀྱི་ནང་དུ་ཨ་དཀར་པོ་ལས་ཟླ་བའི་དཀྱིལ་འཁོར་དུ་གྱུར་པའི་འོད་ཟེར་གྱིས་ཡོན་ཆབ་ཉིད་བདུད་རྩིའི་རང་བཞིན་དུ་གྱུར་པར་བསམས་ལ། སོ་སོའི་རིགས་ཀྱི་སྙིང་པོ་བཟླས་ལ་དབུལ་ལོ། །ཨོཾ་ཨ་མྲྀ་ཏེ་ཨརྒྷཾ་དྷཱུ་པེ་པྲ་ཏཱིཙྪ་སྭཱ་ཧཱ། ཞེས་ལན་གསུམ་སྤྱི་བོར་བཞག་སྟེ་སྦྲེང་ངོ་། །

འཕགས་པ་ཐམས་ཅད་མཉེས་པར་གྱུར་ཅིག །ཕྱག་རྒྱ་རྒྱ་མཚོ་སྤྲིན་ཉིད་ཀྱི་དབུའི་གཙུག་ཏུ་བཀྲམ་སྟེ་ཡེ་ཤེས་ཀྱི་འོད་ཟེར་འདུས་པའི་སྐུ་ནང་དུ་ཐིམ་ཞིང་ཕུན་སུམ་ཚོགས་པའི་དབང་བསྐུར་བར་བསམ་མོ། །དེ་ནས་མཆོད་པ་ལྔ་དང་མཆོད་པ་ཉི་ཤུ་དང་། སྒེག་མོ་ལ་སོགས་པ་མཆོད་པ་
བརྒྱད་ཀྱིས་མཆོད་པ་དང་། མཆོད་པ་ཐམས་ཅད་རྣམ་པར་སྦྱང་ཞིང་དག་པར་བྱ་བའི་སྔགས། ཨོཾ་སརྦ་པཱུ་ཛ་ཨཱ་ཡུ་སྭཱ་ཧཱ། ཞེས་བྱ་བ་དང་། ཨོཾ་ལས་བྱུང་བའི་མཆོད་པ་ཐམས་ཅད་ཀྱང་སྔགས་དང་ཕྱག་རྒྱར་བཅས་ཏེ་དབུལ་ལོ། །དེ་ནས་རྡོ་རྗེ་དང་དྲིལ་བུ་བླངས་ལ་བསྟོད་པ་བྱའོ། །འགྲོ་བ་རྒྱུ་ལྔའི་
འཁོར་ལོའི་དཀྱིལ་འཁོར་དུ། སྡུག་བསྔལ་འཁྲུལ་འཁོར་གྱིས་གཟིར་འགྲོ་གཟིགས་ནས། །ཐུགས་རྗེས་སྡུག་བསྔལ་འཁྲུལ་འཁོར་འཇོམས་མཛད་པ། །ཐུགས་རྗེའི་བདག་ཉིད་ཁྱོད་ལ་ཕྱག་འཚལ་ལོ། །སེམས་ཅན་སྨིན་ཅིང་གྲོལ་བར་མཛད་པའི་ཕྱིར། །སེམས་ཅན་ཁམས་ན་བཞུགས་
པའི་སྤྱོད་གྱུར་ཀྱང་། །ཆགས་པས་མ་གོས་པདྨ་ལྟར་དག་པ། །འདོད་ཆགས་དག་པའི་བདག་ཉིད་ཁྱོད་ལ་འདུད། །སེམས་ཅན་བཀྲེས་པ་ཆོས་ཀྱིས་ཕོངས་གྱུར་པ། །མ་རིག་ཐིབས་པོའི་ནང་དུ་སོང་བ་རྣམས། །འཕགས་པའི་ནོར་བདུན་དག་གིས་ཚིམ་མཛད་པ། །ཡེ་ཤེས་སྒྲོན་མ་ཁྱོད་ལ་ཕྱག་
འཚལ་ལོ། །སེམས་ཅན་འཁོར་བའི་རྒྱ་མཚོར་ནུབ་པ་ལ། །ཐུགས་རྗེས་ཐབས་དང་ཤེས་རབ་གྲུར་ཞུགས་ནས། །ཞི་བ་རིན་ཆེན་མཆོག་གླིང་སྐྱེལ་མཛད་པ། །ཀུན་གྱི་དེད་དཔོན་ཁྱེད་ལ་རྣམ་པར་འདུད། །སེམས་ཅན་ལས་ཀྱི་ཆུ་བོས་བདས་པ་རྣམས། དམ་ཆོས་བདུད་རྩིའི་ཟམ་པས་སྒྲོལ་མཛད་
ཅིང་། །འཕགས་ལམ་ཡན་ལག་བརྒྱད་ལ་སྦྱོར་མཛད་པ། །གསུང་གི་མངའ་བདག་ཁྱེད་ལ་ཕྱག་འཚལ་ལོ། །དེ་ནས་སྨོན་ལམ་རྒྱ་ཆེར་གདབ་པོ། །བདག་ཅག་གིས་ཆེ་གེའི་དོན་དུ་ཆོས་ཀྱི་སྐུའི་གཟུགས་བརྙན་བཞེངས་སུ་གསོལ་ཏེ། མཆོད་ཅིང་བསྟོད་དེ་བསྒྲུབས་པ་ལ་སོགས་པ་དག་པའི་རྩ་
བ་འདིས་ཆེ་གེ་མོ་ལ་སོགས་པའི་སེམས་ཅན་ཐམས་ཅད་འཁོར་བས་མཚམས་སྦྱོར་བའི་བག་ཆགས་ཐམས་ཅད་རྩད་ནས་གཅོད་དེ་སྐུ་གསུམ་ཡོངས་སུ་རྫོགས་པར་གྱུར་ཅིག །མཆོད་རྟེན་གཅིག་བྱས་པས་ཀྱང་ཆེ་གེ་མོ་ལ་སོགས་པའི་སེམས་ཅན་ཐམས་ཅད་ཀྱི་ཚེ་རབས་བྱེ་བར་བསགས་པའི་སྡིག་པ་

ཐམས་ཅད་བྱང་བར་གྱུར་ཅིག་ལ་སོགས་པ་སྨོན་ལམ་གཞན་དག་ཀྱང་རྒྱ་ཆེར་བྱའོ། །དེ་ལྟར་མཆོད་རྟེན་གྲུབ་པའི་རྟགས་གསུངས་པ། དེ་ནས་མཆོད་རྟེན་འབར་འགྱུར་ཏམ། །ཡང་ན་གཟུགས་ཀྱི་ཞལ་འཛུམ་མམ། །དྲི་དང་དུད་པ་འོད་ཀྱང་རུང་། །སྣང་ངམ་ཡང་ན་ངད་ལྡང་ངམ། །ལྷ་ལ་སོགས་པའི་
རྣམ་པ་ནི། །སྣ་ཚོགས་བར་སྣང་སྣང་གྱུར་ཏམ། །རྫུ་འཕྲུལ་རྣམ་པར་འཕྲུལ་པ་དང་། །མེ་ཏོག་ལ་སོགས་འབབ་པ་དང་། །དུང་དང་རྔ་ལ་སོགས་པའི་སྒྲ། །དྲིལ་བུ་པི་ཝང་ལ་སོགས་རྣམས། །ཅི་སྟེ་མཚན་མ་དེ་དག་ནི། །སྡིག་པའི་བློས་ནི་མ་མཐོང་ན། །འབུམ་གྱི་ཕྲག་ནི་བརྒྱ་སྟོང་ངམ། །
ཇི་སྲིད་མཚན་མ་བྱུང་བར་དུ། །དེ་བཞིན་གཤེགས་རྣམས་མཆོད་ནས་ནི། །མཉམ་པར་བཞག་པས་བཟླས་པ་བྱ། །དེ་ཡི་མཐར་ནི་མཁས་པས་ཀྱང་། །མཚན་གཅིག་མི་ཉལ་ཐོག་ཐག་བཟླས། །དེ་ནས་དེ་ཡི་སྡིག་པ་ནི། །དག་པ་ཉིད་དུ་ངེས་པར་མཐོང་། །ཞེས་སྨོས་སོ། །མཆོད་
རྟེན་ཆོ་ག་བདག་གིས་ཅུང་ཟད་ཙམ། །བྱས་ལ་བསོད་ནམས་རྣམ་པ་ཅི་ཡོད་པ། །དེས་ནི་འགྲོ་ཀུན་སྐྱེ་ཤི་རྒྱུན་བཅད་དེ། །བླ་མེད་སྐུ་གསུམ་རྫོགས་ཏེ་སངས་རྒྱས་ཤོག །།བི་མ་ལ་ཨུཥྞཱི་ཥའི་གཟུངས་ལས་མཆོད་རྟེན་སྒྲུབ་པའི་ཆོ་ག་རྣལ་འབྱོར་གྱི་རྒྱུད་དང་བསྡེབས་ཏེ་སློབ་དཔོན་ཞི་བའི་སྙིང་པོས་
མཛད་པ་རྫོགས་སོ།། ༄