༄༅༅། །རྒྱ་གར་སྐད་དུ། སྭ་རོད་ཡ་ཨ་རཱ་སཾ་གྲ་ཧ། བོད་སྐད་དུ། དབྱངས་འཆར་བའི་དོན་བསྡུས་པ། འཕགས་པ་འཇམ་དཔལ་
གཞོན་ནུར་གྱུར་བ་ལ་ཕྱག་འཚལ་ལོ། །མགོན་པོ་དུས་གསུམ་སྒྲིབ་པ་མེད། །ཐམས་ཅད་མཁྱེན་པ་ལ་ཕྱག་འཚལ་ནས། །དགོས་པ་ཐམས་ཅད་བྱེད་པ་ཡི། །རྒྱུད་ཀྱི་དོན་བསྡུས་བཤད་པར་བྱ། གཡུལ་ལས་རྒྱལ་བར་འདོད་པ་ཡིས། །དབྱངས་འཆར་རྒྱུད་ཀྱི་དོན་བསྒྲུབ་པ། །ལེགས་

བརྟགས་ལ་ཀུན་བྱེད་པ་ཡིན། །དགའ་བ་སྟེར་འདི་མཉན་པར་གྱིས། །གང་དུ་ཡིད་ནི་དག་པ་ལ། །མི་རྟག་ཕྱིར་ནི་འདི་མི་དགོས། །འཇིག་རྟེན་གསུམ་གྱི་བྱེད་པའོ། །སེམས་འདི་གཅིག་པུ་ཡིན་པའི་ཕྱིར། །དུས་གསུམ་དུས་མེད་མ་རྟོགས་པ། །བདེ་བ་འདོད་པས་འདི་བསྒྲུབ་བྱ། །སྡིག་པའི་
གཟའ་ཡིས་གནོད་བྱས་པས། །སྐར་མ་ཇི་བཞིན་ལས་མི་བཟད། །ཁྱིམ་དང་འགྲོས་ཀྱི་བྱེ་བྲག་གིས། །གཟའ་ཡི་ལས་ཀྱང་སོ་སོར་མཐོང་། །ཇི་ལྟར་གསུངས་པའི་བདག་པོ་རྣམས། །གནོད་པའི་དབང་གིས་གཞན་དུ་འགྱུར། །འདི་ལྟར་མཁན་པོ་འདྲི་བྱེད་དང་། །རྒྱུ་དང་འབྲས་བུ་བཞི་
ཞེས་དྲན། །མཁན་པོ་མཁས་ཤིང་བྱེ་བྲེག་ཤེས། །སྤྲོ་ཞིང་བློ་གསལ་ཡིད་གཞུངས་པ། །འདྲི་བྱེད་ལེའུ་གསུམ་པ་ལས། །ཇི་ལྟར་གསུངས་བའི་མཚན་ཉིད་ཅན། །རྒྱུ་ཡི་མཚན་ཉིད་ཅེས་བྱ་བ། །ལུས་ངག་ཡིད་ཀྱི་བྱེད་པ་སྟེ། །རེས་ཀྱི་གཟའ་དང་རྒྱུ་སྐར་དང་། །བྱེད་སྦྱོར་ཚེས་ཀྱི་ཡན་
ལག་དང་། །གཟའ་རྣམས་ཁྱིམ་ལ་འཁོད་པ་དང་། །དུས་སྦྱོར་ཐུན་ཚོད་བྱེ་བྲེག་རྣམས། །ལམ་ལྔའི་རྣམ་པར་ཤེས་པ་དང་། །དབྱངས་དང་གསལ་བྱེད་འཆར་ནུབ་དང་། །ལྟས་དང་ཡི་གེའི་བྱེ་བྲག་དེ། །འདི་ལ་ངེས་པར་ཤེས་པར་བྱ། །མཐོང་དང་འབྲས་བུ་གཉིས་ཀྱིས་ཀ །འབྲས་བུ་
ཐམས་ཅད་བསྡུས་པ་ཡིན། །མཐོང་བ་རྒྱལ་པོ་བློན་པོ་དང་། །བུད་མེད་དམག་དང་མཚོན་ཆ་དང་། །གཏོང་ལེན་སྲིད་སྡེ་འབྲུ་ནད་དང་། །ཐས་དང་དཔའ་དར་བཤེས་དང་ནི། །ཕན་ཚུན་མཐུན་པ་ཞེས་བྱ་བ། །དེ་ལྟར་བཅུ་གཉིས་བསྟན་པ་ཡིན། །གནས་ཀྱི་གཟའ་དགུ་རྒྱལ་བོས་ཏེ། །བཀའ་
སྩལ་གང་གསུངས་མཐོང་བར་བྱ། །ཁྱེད་ཀྱི་རྒྱུ་སྐར་བློན་པོ་སྟེ། །རྗེ་ཡི་ཁ་ལོ་སྒྱུར་བ་ཡིན། །ཡན་ལག་ལྔ་བསྡུས་དམག་དཔུང་སྟེ། །བཟང་ངན་གང་མང་བལྟ་བ་བར་བྱ། །ཏ་ཏྐཱལ་དུས་སྦྱོར་མཚོན་ཆ་སྟེ། །ཐེབས་ན་འགྱུར་བ་མེད་པ་ཡིན། །རང་གི་བསོད་ནམས་བུད་མེད་འདྲ། །མོ་ངག་དབང་
དུ་ཀུན་ཀྱང་འགྲོ །ཧོ་མར་ཐུན་ཕྱེད་ལས་རྣམས་ནི། །གཡུལ་གྱི་མཚོན་ཆ་གཏོང་ལེན་འདྲ། །འདི་ལ་བསྒྲིམས་ཏེ་སྤང་བླང་བྱ། །ལྟས་ཀུན་སྲིད་སྡེ་ཉིད་ཡིན་ཏེ། །དང་པོར་ཅི་སྣང་བརྟག་པར་བྱ། །ལམ་ལྡན་ནད་པའི་ཟས་དང་འདྲ། །འཕྲལ་དུ་ཕན་གནོད་བྱེད་པ་ཡིན། །ལྡང་དུས་སྔ་

དྲོའི་ཟས་དང་འདྲ། །ཉིན་གཅིག་དེ་ཡི་འབྲས་བུ་བྱེད། །གསལ་བྱེད་དབྱངས་འཆར་དབའ་སྔར་འདྲ། །འཆར་ནུབ་དང་རྒུད་བརྟག་པར་བྱ། །མིང་དང་ཕོ་ཉའི་ཡི་གེའི་རྣམས། །སྔར་འདྲིས་མི་དང་འདྲ་བས་ན། །ཅིར་ཕུག་ཏུ་ཡང་ཤེས་པ་ཡིན། །དུས་སྦྱོར་བྱེ་བྲག་ཕྲ་
བ་ཡི། དུས་སྦྱོར་བྱེ་བྲག་གང་ཡིན་པ། །འཁུས་པའི་མེ་དང་འདྲ་བ་ཡིན། །བཟང་ངན་ཐམས་ཅད་འདི་ཡིས་བྱེད། །ཐུན་མོང་དང་ནི་ཁྱད་པར་དེ། །འབྲས་བུ་རྣམ་པ་གཉིས་སུ་དྲན། །འདྲི་བྱེད་ལུས་ཀྱི་གནས་སྐབས་ལ། །སྡིག་ཅན་གནོད་པའི་མཚན་ཉིད་རྣམས། །དབྱངས་དང་གསལ་
བྱེད་དར་ནུབ་དང་། །ཤ་ལ་ཀ་ཡི་ཙ་ཀྲ་དང་། །བརྒྱད་ཅུ་རྩ་གཅིག་འཁོར་ལོ་དང་། །གླང་ཆེན་ཆེ་བའི་མཚན་ཉིད་དང་། །ཚངས་བ་ཀླུ་དང་སྦྲུལ་དང་ནི། །བི་ཆིན་རཱ་ཧུའི་འཁོར་ལོ་དང་། །རཱ་ཧུ་གདོད་དང་སྤེན་པ་དང་། །བྱ་ཁྱུང་འཁོར་ལོ་རྣམས་ལ་བརྟག །ཁྱོ་ཤུག་ལ་སོགས་ལྷན་ཅིག་ཏུ། །གནས་
པ་རྣམས་ལ་མིང་ཡིག་དང་། །རིགས་གསུམ་སྟོབས་ཀྱི་བྱེ་བྲག་རྣམས། །ཇི་ལྟར་གནས་པ་བརྟག་པར་བྱ། །ཁྱད་པར་འབྲས་བུ་ཅི་སྙེད་པ། །རང་རང་ལས་ལ་ཤིས་པ་བརྟག །ལམ་ལྔས་འཕྲལ་གྱི་བྱ་བ་བརྟག །དབྱངས་འཆར་དར་རྒུད་ལས་ལ་བརྟག །ཕོ་ཉའི་བྱ་བ་ཐམས་ཅད་ལ། །
ཏཏྐཱལ་དུས་སྦྱོར་བརྟག་པར་བྱ། །གཡུལ་དུ་ཆས་པར་འདོད་པའི་ཚེ། །ལྟས་ཀྱི་རིམ་པ་བརྟག་པར་བྱ། །ཟོང་ནི་འཕོ་བའི་དུས་ཚོད་བརྟག །ཆོམ་རྐུན་མིང་ལ་བརྟག་པར་བྱ། །སྦྲུམ་མ་ཕོ་ཉའི་མིང་ལ་བརྟག །དོན་ནི་ཕོ་ཉའི་གསལ་བྱེད་ལ། །སྐྱེས་སྐར་ཞག་གྲངས་ལྷག་མས་བརྟག །ཉིན་
གཅིག་དགེ་སྡིག་ལྡང་དུ་བརྟག །ཏཏྐཱ་ལ་སྐར་མའི་བྱེ་བྲག་བརྟག །ཤ་ར་ཀ་ཡི་འཁོར་ལོར་བརྟག །ཡུལ་རྣམས་མཚན་ཉིད་ཅེས་བྱ་བ། །ཀུ་རྨའི་ཙཀྲ་བརྟག་པར་བྱ། །གོང་མའི་གནས་སུ་འགྲོ་བ་ན། །སེ་བའི་ཙ་ཀྲ་བརྟག་པར་བྱ། །འཆི་ཞུགས་ལམ་གྱི་འཁོར་ལོར་བརྟག །དུས་ཀྱི་འཁོར་ལོ་
ལས་ཤེས་བྱ། །ཇི་ལྟར་ལུས་ནི་གནས་པ་ལས། །ཚེ་ཡི་གནས་སྐབས་འབྲས་བུ་བརྟག །བསོད་ནམས་སྡིག་པའི་བྱེ་བྲག་གིས། །འདི་ཡི་འབྲས་བུ་ཞེས་སུ་སྨྲ། །ཇི་ལྟར་སྐྱེས་པའི་འདུ་ཤེས་ལས། །ཛྭ་ཏིའི་ཙཀྲ་བརྟག་པར་བྱ། །ལམ་ཞུགས་ལམ་གྱི་འཁོར་ལོར་བརྟག །དཀར་པོའི་

འཁོར་ལོས་བུད་མེད་བརྟག །རྔོན་པའི་འཁོར་ལོས་རི་དགས་བརྟག །རྒྱན་གྱི་འཁོར་ལོས་སྟོབས་ལ་བརྟག །རྒྱལ་འཕམ་མིང་གི་ཡི་གེས་བརྟག །ཐུན་མོང་རྨ་ནི་ཏྲི་ཤཱུ་ལ། །བྱེ་བྲག་རྨ་ནི་འཁོར་ལོས། །རིམ་པ་བཞིན་དུ་བརྟག་པར་བྱ། །ཚངས་བའི་འཁོར་ལོས་གནས་སྐབས་བརྟག །
གདུགས་ཀྱི་འཁོར་ལོས་ཤར་ནུབ་དང་། །དབུས་ཀྱི་རྒྱལ་བོའི་ལེགས་ཉེས་བརྟག །སེང་གེ་གདན་གྱི་འཁོར་ལོས་ཀྱང་། །ལྷོ་བྱང་དབུས་ཀྱི་རྒྱལ་པོ་དང་། །ནོར་བུ་རྟ་དང་གླང་པོ་ཆེ། །པོ་ཏི་གསེར་དང་ཆོས་རྣམས་བརྟག །མདའ་གཞུའི་ཙ་ཀྲ་དེ་ཉིད་བརྟག། །རལ་གྲིའི་ཙ་ཀྲས་དེ་ཉིད་བརྟག །
རལ་གྲི་བཞི་ཡིས་གསོད་པ་དག །བུམ་པའི་ཙ་ཀྲས་པ་ཏྲ་བརྟག །བདྨའི་ཙཀྲས་བྱེས་འགྲོ་བརྟག །བྲེ་ཡི་ཙཀྲས་སྦྲུམ་མ་བརྟག །བསྲུང་དང་འཛོམས་པའི་ཙ་ཀྲ་ལས། །རྫོང་གི་འཁོར་ལོ་བཤད་པ་ཡིན། །བུམ་པའི་ཙ་ཀྲས་ཁྲོན་པ་བརྟག །དྲག་པོའི་ལས་ལ་ལ་བིཥྚི་བརྟག །གཡུལ་དུ་
མཁའ་འགྲོ་མ་བརྒྱད་བརྟག །དུས་ཚོད་གཟིམ་པར་བྱ་བ་ནི། །དུས་སྦྱོར་ཕྱེད་དང་ཐུན་ཕྱེད་ཡིན། །ཟླ་བའི་སྙིགས་མ་བྱ་བ་བརྟག །འཕོ་བའི་བརྟག་པ་འཕོ་བ་ཡིས། །དགེ་སྡིག་བྱེ་བྲག་ཤེས་པར་བྱ། །འདི་ལྟར་འཁོར་ལོ་ཇི་སྙེད་པ། །ལྷ་ཡི་དབང་པོས་གསུངས་བ་ལ། །ལམ་ལྔའི་རྣམ་པར་
ཤེས་པ་དང་། །དུས་ཀྱི་འཁོར་ལོའི་ཆོ་ག་བཤད། །རྡུལ་ཚོན་དཀྱིལ་འཁོར་དམ་པ་རུ། །མི་རྣམས་འཇུག་པ་བྱས་ལ་བྱིན། །དུས་ཀྱི་འཁོར་ལོའི་བྱེད་བ་ནི། །འདོད་ལྷ་མཆོད་དེ་བསྟེན་པར་བྱ། །རྗེས་སུ་བསྔགས་པའི་ཚིགས་བཅད་སྟོང་། །དབུ་ཞབས་དུམ་བུར་མ་ཡིན་པ། །དེ་ལྟར་བདག་
པོ་རྣམས་འབྱུང་མོད། །ཇི་སྐད་གསུངས་པའི་ཆོ་ག་རྣམས། །སྐད་ཅིག་རེ་རེ་ལེགས་བརྟགས་པས། །བྱེ་བྲག་མ་འཁྲུལ་ཤེས་པར་བྱ། །ཡང་དག་ངེས་པ་ཐུབ་པའི་མི། །གནོད་པ་ཀུན་གྱིས་མི་འཇིགས་ཤིང་། །ཚེ་རིང་ཕུན་སུམ་ཚོགས་པ་དང་། །གནས་སྐབས་ཀུན་དུ་བདེ་ཐོབ་འགྱུར། །
དབྱངས་འཆར་བའི་དོན་བསྡུས་པ། །པཎྜི་ཏ་ཆེན་པོ་སེང་གེའི་གོ་ཆས་མཛད་པ་རྫོགས་སོ།། །།རྒྱ་གར་གྱི་མཁན་པོ་པཎྜིཤྲཱི་ཛ་ཡ་ཨཱ་ན་ནྡ་དང་། ལོ་ཙཱ་བ་དགེ་སློང་རྨོངས་བའི་གཉེན་པོ་དགོས་འདོད་ཐམས་ཅད་འབྱུང་བས་བལ་ཡུལ་རྣལ་འབྱོར་བའི་གཙུག་ལག་ཁང་དུ་ཞུས་ཤིང་བསྒྱུར་ཏེ་

གཏན་ལ་ཕབ་པའོ།། ༄