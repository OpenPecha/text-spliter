༄། །བགེགས་ཀྱི་རྒྱལ་པོའི་སྒྲུབ་ཐབས་བཞུགས།། ༄༅༅། །དཔལ་རྡོ་རྗེ་འཛིན་པ་ལ་ཕྱག་འཚལ་ལོ། །བགེགས་ཀྱི་རྒྱལ་པོའི་སྒྲུབ་ཐབས་ནི། །ལྷ་མོ་སྐལ་བ་བཟང་མོ་ཉོན། །མ་མོའི་ཁྱིམ་དང་ཉམས་དགའ་བར། །བསྒོམ་པ་བཟང་
པོ་བྱ་བ་ཉིད། །འབར་བའི་བྲིས་སྐུར་དམིགས་ནས་ནི། །སྔར་མཆོད་བློ་གྲོས་ལྡན་པ་ཡིས། །གར་སྟབས་འགྱིང་བས་སྟན་གནས་པ། །སྐུ་མདོག་དམར་པོ་འོད་ཟེར་དམར། །ཞལ་གཅིག་པ་ལ་སྤྱན་གསུམ་པ། །རལ་པའི་ཅོད་པན་དག་གིས་བརྒྱན། །དམར་པོ་འབར་འཁྱིལ་འཇིགས་པ་སྟེ། །
མཆེ་བ་གཙིགས་པ་ཡང་དག་བྲི། །དགྲ་སྟ་གཏུན་ཤིང་ཉིད་དང་ནི། །དེ་བཞིན་དུ་ཡང་མདའ་གཞུ་ཉིད། །ཁ་ཊཱཾ་ག་དང་ལྕགས་ཀྱུ་དང་། །ཁྲག་གིས་གང་བའི་ཐོད་པ་དང་། །རྡོ་རྗེ་རལ་གྲི་དེ་བཞིན་གཞན། །ཤ་ཆེན་ཐོད་པ་འཛིན་པ་དང་། །ཕུབ་ཆུང་བ་དན་རྩེ་གསུམ་དང་། །འཕང་
མདུང་དང་ནི་བཅུ་གཉིས་སོ། །ཨོཾ་གཿགཿསིདྡྷི་སིདྡྷི། སརྦ་ཨརྠ་ཡེ་བྲ་སཱ་དྷ་ཡ་ཧཱུྃ་ཧཱུྃ་ཛྫཿསྭཱ་ཧཱ། དགུག་པའི་སྔགས་སོ། །ཨོཾ་ཨཱཿཧཱུྃ་སྭཱ་ཧཱ། བཟླས་པའི་སྔགས་སོ། །སྟོང་ཕྲག་བརྒྱ་ཡིས་འགྲུབ་འགྱུར་བས། །ཕྱི་ནས་ལས་ནི་ཡང་དག་བརྩམ། །ལན་ཅིག་ཡོངས་བཟླས་ཐིག་ལེ་བྱ། །སྔགས་
པ་སྐལ་བཟང་མཐོང་ན་དགའ། །རྒྱལ་པོའི་སྒོ་རུ་ཆེས་མཆོད་ཅིང་། །དགྲ་རྣམས་ཐམས་ཅད་འཇིགས་པར་བྱེད། །བགེགས་རྣམས་ཉེ་བར་སྐྲོད་བྱེད་ཡིན། །འདོད་པ་ཀུན་གྱི་འབྲས་སྟེར་བར། །ཐེ་ཚོམ་མེད་པ་ཉིད་དུ་འགྱུར། །དེ་ལྟའི་ཆོ་གས་སྒྲུབ་པ་ཉིད། །མ་མོ་རྣམས་ནི་སྒྲུབ་པའི་མཆོག །
དེ་དབུས་ཁྲོ་བོ་ཆེན་པོ་ནི། །ཞལ་གཅིག་པ་ལ་ཕྱག་བཞི་པ། །ཞལ་ནི་མཆེ་བ་ཅུང་ཟད་གཙིགས། །ཁྲོས་བཅས་ཞལ་ནི་བཞད་པ་དང་། །སྐུ་མདོག་སྔོན་པོ་འཇིགས་ཆེན་པོ། །ཐོད་པའི་ཕྲེང་བས་རྣམ་པར་བརྒྱན། །ཡི་དགས་ཞོན་ཞིང་ཉི་མར་གནས། །གར་སྟབས་སུམ་ཅུ་འཇིགས་

པར་མཛད། །སྟག་གི་པགས་པའི་གོས་འཛིན་ཅིང་། །སྤྱན་གསུམ་བཟང་པོའི་གཟུགས་ཅན་ཏེ། །བ་དན་གསུམ་པར་རྡོ་རྗེ་དང་། །ཐོད་པ་དང་ནི་མཚན་མོ་འཛིན། །གཡས་དང་གཡོན་གྱི་ཕྱག་དག་ན། །དེ་བཞིན་མདའ་དང་གཞུ་ཉིད་དོ། །སྒྲུབ་ཐབས་འདི་རྒྱུད་རྡོ་རྗེ་མཁའ་འགྲོ་ལས་ཕྱུང་བའོ།། །།
༄