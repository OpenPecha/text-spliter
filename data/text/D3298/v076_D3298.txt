༄༅༅། །རྒྱ་གར་སྐད་དུ། ཤྲཱི་བཛྲ་བཱ་རཱ་ཧཱི་ཀལྤ་སརྦ་ཨརྠསཱ་དྷ་ཀཿ། བོད་སྐད་
དུ། དཔལ་རྡོ་རྗེ་ཕག་མོའི་རྟོག་པ་དོན་ཐམས་ཅད་སྒྲུབ་པ་ཞེས་བྱ་བ། རྡོ་རྗེ་ཕག་མོ་ལ་ཕྱག་འཚལ་ལོ། །ཨོཾ་ཧྲཱིཿགྷ་ཏ་ཡ་གྷ་ཏ་ཡ་སརྦ་དུཥྚཱན་ཧཱུཾ་ཕཊ་སྭཱ་ཧཱ། གཏོར་མ་བཏང་ལ་བསམ་གཏན་བྱ། །ལྟེ་བའི་དབུས་སུ་རཾ་ལས་བྱུང་བའི་མེའི་དཀྱིལ་འཁོར་གྲུ་གསུམ་པ་དམར་པོའོ། །དེའི་
དབུས་སུ་པདྨ་ཁ་དོག་དམར་པོ་འདབ་མ་བཞི་པའོ། །དེའི་སྟེང་དུ་བསྐལ་པའི་མེ་དང་མཚུངས་པའི་ཡི་གེ་ཧྲཱིཿཁྱབ་པར་འབར་བའོ། །དེ་ཡོངས་སུ་གྱུར་པ་ལས་བདག་ཉིད་རྡོ་རྗེ་ཕག་མོ་སྐུ་མདོག་དམར་མོར་བསྒོམ་པར་བྱ་སྟེ། གཡོན་བསྐུམ་པའི་ཞབས་ཀྱིས་རོའི་གདན་ལ་བཞུགས་པ། གཅེར་
བུ་སྐྲ་གྱེན་ལ་ཕྱོགས་པ་ཐོད་པའི་དབུ་རྒྱན་དང་ལྡན་པ། ཕྱག་རྒྱ་ལྔ་དང་བཅས་པ། ཕྱག་བཞི་མ། གཡས་པས་རྡོ་རྗེ་དང་རྡོ་རྗེའི་ལྕགས་ཀྱུ་བསྣམས་པ། གཡོན་པས་ཁ་ཊྭཱཾ་ག་དང་ཐོད་པ་དང་། ཞགས་པ་དང་། སྡིགས་མཛུབ་བོ། །ཞལ་གཅིག་མ། སྤྱན་གསུམ་མ། ཁྲོ་གཉེར་
ཅན། ཞལ་མཆེ་བ་རྣམ་པར་གཙིགས་མ། །རྡོ་རྗེ་འཇིགས་མཛད་མ། ཤིན་ཏུ་འཇིགས་སུ་རུང་བ། གསུས་པ་ཆེ་བ། ལྗགས་འདྲིལ་བ། དེ་ལྟ་བུར་བསྒོམས་ལ། ཡེ་ཤེས་སེམས་དཔའ་སྤྱན་དྲངས་ལ། ལེགས་པར་བཞུགས་པར་བྱ་བའོ། །དེ་ནས་མཆོད་པ་དང་། བསྟོད་

པ་དང་། བདུད་རྩི་མྱང་བ་ཡང་བྱས་ལ། བསྔགས་བཟླས་པར་བྱ་སྟེ། ཨོཾ་བཛྲ་བཱ་རཱ་ཧཱི་ཨཱ་བེ་ཤ་ཡ་སརྦ་དུཥྚཱ་ནཱཾ་ཧྲཱིཾ་སྭཱ་ཧཱ། ཉེ་བའི་སྙིང་པོའོ། །ཨོཾ་ཧཱུཾ་ཧྲཱིཾ་ཧཾ། མཉམ་པར་བཞག་པར་གྱུར་པས་སྙིང་པོ་འདི་འབུམ་བཟླས་པར་བྱ་སྟེ། གྲུབ་པ་འདི་ལ་ཐེ་ཚོམ་མེད་དོ། །ཨོཾ་ཨཿཧྲཱི་ཧཱུཾ་ཧ། བྱ་བའི་སྔགས་
འདིས་ཐང་ཀའི་མདུན་དུ་ཤ་ཆེན་པོ་ཕྱེ་མར་བྱས་པའི་གདུག་པ་ཇི་སྲིད་ཉི་མ་ཉི་ཤུ་རྩ་གཅིག་གི་བར་དུ་གཏང་བར་བྱ་སྟེ། འགྲུབ་པར་འགྱུར་བ་ལས་གཞན་དུ་ནི་མ་ཡིན་ནོ། །ཨོཾ་ཧྲཱིཾ་ཧཾ་ཧཱཾ་ཧཿཧཿཧཿཧིཿཧིཿཕེཿཕེཿཕེཿཏའི་ཡི་གེ་བརྗོད་པས་མཚན་མོ་གཏོར་མ་བྱ་བའོ། །རིམས་ནད་ཐམས་ཅད་ཞི་
བར་བྱེད་པའི་མཚན་མོའི་གཏོར་མ་ནི་ཉེ་བར་མཁོ་བ་རྣམ་པ་ལྔས་དབུལ་བར་བྱ་བའོ། །གང་འགའ་ཞིག་ལ་ཡང་བརྗོད་པར་བྱ་བ་མ་ཡིན་པས་ནི་རྡོ་རྗེ་རྣལ་འབྱོར་མ་རྣམས་ཀྱིས་བྱིན་གྱིས་རློབ་པར་བྱེད་པ་ཡིན་ནོ། །འདི་ལ་འདིར་ཐེ་ཚོམ་ཟ་བར་མི་བྱ་བའོ། །དཔལ་རྡོ་རྗེ་ཕག་མོའི་རྟོག་པ་
དོན་ཐམས་ཅད་སྒྲུབ་པར་བྱེད་པ་རྫོགས་སོ།། །།ཨ་བྷ་ཡ་ལ་སོགས་པའི་ཞལ་སྔ་ནས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།། ༄