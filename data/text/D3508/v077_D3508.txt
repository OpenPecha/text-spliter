༄༅༅། །རྒྱ་གར་སྐད་དུ། ཨཱརྱ་ཛཱཾ་གུ་ལཱི་སཱ་དྷ་ནཾ། བོད་སྐད་དུ། འཕགས་མ་དུག་སེལ་མའི་སྒྲུབ་ཐབས། འཕགས་མ་ཛཱཾ་གུ་ལཱི་ལ་ཕྱག་འཚལ་ལོ། །སྔོན་གསུངས་ཆོ་གས་རང་ཉིད་ཀྱི། །སྙིང་གར་དཀྱིལ་འཁོར་དམར་པོ་ལ། །ཛཱཾ་ཡིག་ལས་ནི་ཡེ་ཤེས་རྫོགས། །རིག་མ་དུག་སེལ་མ་
ཞེས་བྱ། །སེར་མོ་སྦྲུལ་གྱི་གདེངས་ཀ་བདུན། །འབར་ཞིང་གཡོ་བའི་ནོར་བུས་བརྒྱན། །ཞལ་གསུམ་དང་ནི་སྤྱན་གསུམ་མ། །གཞོན་ནུ་མ་ཡི་མཚན་ཉིད་འབར། །ཁྲོ་བ་དང་བཅས་དེ་བཞིན་དུ། །སྦྲུལ་གྱི་སྐེ་རགས་ཀྱིས་བརྒྱན་མ། །ཕྱག་དྲུག་རོལ་པའི་སྟབས་ཀྱིས་བཞུགས། །མི་
བསྐྱོད་པ་ནི་དབུ་ལ་བཞུགས། །ཕྱག་གཡས་ན་ནི་རྡོ་རྗེ་སྟེ། །གཉིས་པ་དག་ན་རལ་གྲི་འཕྱར། །གསུམ་པ་གར་གྱི་ཚུལ་དང་ནི། །བདུད་རྣམས་སྐྲག་མཛད་མདའ་བསྣམས་སོ། །གཡོན་ན་སྡིགས་མཛུབ་ཞགས་པ་དང་། །གཉིས་པ་དུག་གི་མེ་ཏོག་བསྣམས། །གསུམ་པའི་ཕྱག་ན་གཞུ་

བསྣམས་ཤིང་། །མེ་ཏོག་གིས་བརྒྱན་སྐེ་རགས་ཏེ། །པདྨའི་གདན་གནས་གསེར་གྱི་མདོག །འོད་ཟེར་དམར་པོའི་དཀྱིལ་འཁོར་ལ། །དབང་པོའི་མཚོན་ཆ་སྤྲོ་ཞིང་སྦྲུལ། །འབར་བས་ཡོངས་བསྐོར་འོད་ཀྱིས་གཡོགས། །སངས་རྒྱས་སྐུ་ཚོགས་འཕྲོ་བ་ཡི། །ཟླ་བུམ་ཉིད་
ཀྱི་ཕྱག་རྒྱ་བསྣམས། །དུག་གི་རྒྱལ་ལ་དབང་བསྐུར་ཞིང་། །ཛཱཾ་ཡིག་གིས་ནི་ཁ་བརྒྱན་པ། །དུག་གིས་འགྱེལ་ལ་སྐུ་གསུམ་གྱི། །དུག་སེལ་མ་ནི་རྟག་ཏུ་བསྒོམ། །དེ་བཞིན་འདི་ནི་སྒོམ་བྱེད་ན། །རིང་པོར་མི་ཐོགས་བྱང་ཆུབ་འཐོབ། །ལག་པ་གཉིས་སྦྲུལ་གྱི་གདེངས་ཀའི་རྣམ་པ་ལྟར་བྱས་
ནས། སྤྱི་བོར་གདེངས་ཀ་གདུགས་ལྟ་བུ་རབ་ཏུ་སྦྱིན་པ་ནི་དུག་སེལ་མའི་ཕྱག་རྒྱའོ། །སྔགས་བཟླས་པར་བྱའོ། །ཨོཾ་ན་མཿཤ་བ་ར་ཀུ་མཱ་རི་ཡེ་ཙུཙྪཱཾ་ཙོ་ཌ་ཙཱི་ལ་ཙུཙྪ་ལ་ཡ་སཾ་གྷ་ཌྷ་ནི་མིཏྟ་མཱ་ཏཱཾ་གི་ཨ་ཌ་བིད་དྷེ་ཨ་ཧེ་ཨོཾ་ཛཱཿསྭཱ་ཧཱ། འཕགས་མ་དུག་སེལ་མའི་སྒྲུབ་ཐབས་རྫོགས་སོ།། །།
༄