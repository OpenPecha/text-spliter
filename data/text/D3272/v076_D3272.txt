༄༅༅། །རྒྱ་གར་སྐད་དུ། ཤྲཱི་ཛམྦྷ་ལ་སཱ་དྷ་ནཾ། བོད་སྐད་དུ། དཔལ་ཛམྦྷ་ལའི་སྒྲུབ་ཐབས། ལྷག་མ་མ་ལུས་པའི་ཕུན་སུམ་ཚོགས་པ་སྦྱིན་པར་མཛད་པའི་དཔལ་ཛམྦྷ་
ལ་ལ་ཕྱག་འཚལ་ལོ། །དང་པོར་རེ་ཞིག་དངོས་པོ་རྣམས་ཐམས་ཅད་དང་རང་ཉིད་ཀྱི་ལུས་ཀྱང་སྟོང་པ་ཉིད་དུ་རྣམ་པར་བསྒོམས་ལ། དེའི་རྗེས་ཐོགས་སུ་ཐབས་དང་ཤེས་རབ་ཀྱི་རང་བཞིན་དུ་གྱུར་པའི་ཟླ་བའི་དཀྱིལ་འཁོར་ཅུང་ཟད་དམར་བ་སྟེ་དེ་ཁོ་ན་ཉིད་གནོད་སྦྱིན་གྱི་ཤིང་རྟ་གྲུ་གསུམ་ཡིན་ཞིང་པདྨ་
འདབ་མ་བརྒྱད་པའི་རྫིང་བུའོ། །དེའི་དབུས་སུ་ཡི་གེ་བཾ་ལས་ནོར་རྒྱུན་མ་སྟེ། ཁ་དོག་སེར་མོ་འབྲས་ཀྱི་སྙེ་མ་མཛེས་པའི་གྲུངས་པ་ཕྱག་ན་བསྣམས་པ་དང་མཆོག་སྦྱིན་པར་མཛད་པ། རྒྱན་ཐམས་ཅད་ཀྱིས་བརྒྱན་ཅིང་གནོད་སྦྱིན་མོ་བརྒྱད་ཀྱིས་ཡོངས་སུ་བསྐོར་བ་ལ་འདི་ལྟ་སྟེ། བཟང་མོ་དང་།
ཤིན་ཏུ་བཟང་མོ་དང་། སྦེད་མ་དང་། ལེགས་པར་སྦེད་མ་དང་། ལྷ་མོ་དང་། དབྱངས་ཅན་མ་དང་། འཕགས་མ་དང་། ཟླ་བ་དགའ་མ་རྣམས་ཀྱིས་ཏེ། དེ་དག་རྣམས་ཀྱིས་ཡོངས་སུ་བསྐོར་བའི་ལྷ་མོ་ཡིན་ནོ། །དེའི་བྷ་གའི་དབུས་སུ་ཡི་གེ་ཛཾ་ལས་བདག་ཉིད་དཔལ་མགོན་པོ་ཛམྦྷ་ལ་སྟེ།
སྐུ་མདོག་སེར་པོ་ཨུཏྤ་ལ་སྔོན་པོའི་ཕྲེང་བས་བརྒྱན་པ། དབུ་རྒྱན་ལ་སངས་རྒྱས་ལྔ་བཞུགས་པ། ཕྱག་གཡས་པས་ས་བོན་གྱི་ཤིང་ཐོག་གཡོན་པས་ནེའུ་ལེ་བསྣམས་པ། དེ་བཞིན་གཤེགས་པ་ལྔས་ཀྱང་རིན་པོ་ཆེ་ལ་སོགས་པའི་ཆར་རབ་ཏུ་འབེབས་པར་མཛད་པ་དང་། ཞབས་གཉིས་
ཀྱིས་དུང་གི་ཁ་རྒྱན་ཅན་དང་པདྨའི་ཁ་རྒྱན་ཅན་གྱི་གཏེར་ཆེན་པོ་ལས་ཀྱང་རིན་པོ་ཆེ་ལ་སོགས་པའི་ཆར་རབ་ཏུ་འབབ་པར་འགྱུར་བར་རང་གི་ཁྱིམ་གྱི་ས་ཕྱོགས་སུ་ལེགས་པར་བསམ་པར་བྱ་བའོ། །ནོར་རྒྱུན་མ་དང་འཁྲིལ་བའི་བྱང་ཆུབ་ཀྱི་སེམས་རྣམ་པར་འཐོར་བ་ལས་ཡང་དག་པར་བྱུང་བའི་རིན་པོ་
ཆེའི་ཕུང་པོས་ནམ་མཁའ་མ་ལུས་པ་ཁྱབ་པར་གྱུར་པར་རྣམ་པར་བསྒོམ་པར་བྱ་བའོ། །མགྲིན་པའི་དུས་ན་ནི་གང་བ་བཟང་པོ་ཁ་དོག་མཐིང་ནག་ཤར་གྱི་ཕྱོགས་སུའོ། །རྣམ་ཐོས་ཁ་དོག་སེར་པོ་ནི་ལྷོ་ཕྱོགས་སུའོ། །ནོར་སྦྱིན་ཁ་དོག་དམར་པོ་ནི་ནུབ་ཕྱོགས་སུའོ། །ནོར་བུ་བཟང་པོ་

ཁ་དོག་སེར་པོ་ནི་བྱང་ཕྱོགས་སུའོ། །མེ་མཚམས་སུ་རྣམ་པར་བཀྲ་བའི་རྣ་གདུབ་ཅན་ཁ་དོག་དམར་པོའོ། །བདེན་བྲལ་དུ་ནི་ཕྲེང་བ་ཅན་མཐིང་ནག་གོ། །རླུང་དུ་ནི་དབང་པོའི་མཆོག་ཁ་དོག་སེར་པོའོ། །དབང་ལྡན་དུ་ནི་ཁའི་དབང་ཕྱུག་སེར་པོའོ། །དེ་དག་རྣམས་ཐམས་ཅད་ཀྱང་
གནོད་སྦྱིན་མོའི་བྷ་ག་ལ་གནས་པ་སྟེ། རིན་པོ་ཆེའི་ཆར་རབ་ཏུ་འབེབས་པར་གྱུར་པས་ཛམྦྷ་ལ་དང་འདྲ་བར་བསྒོམ་པར་བྱ་བ་ཡིན་ནོ། །ཤར་གྱི་སྒོར་ནི་ནོར་སྦྱིན་གཅེར་བུ་སྦ་བ་འཕྱང་བར་གྱུར་པ་རིན་པོ་ཆེའི་ཆར་འབེབས་པར་བྱེད་པའོ། །ལྷོའི་སྒོར་ནི་པདྨ་དང་པདྨ་ཆེན་པོ་གཉིས་སོ། །ནུབ་ཀྱི་སྒོར་ནི་
བཞད་གད་པ་དང་བཞད་གད་ཆེན་པོ་གཉིས་སོ། །བྱང་གི་སྒོར་ནི་གང་བ་དང་ལེགས་པར་གང་བ་གཉིས་ཏེ། དེ་དག་རྣམས་ཀྱང་གཅེར་བུ་སྦ་བ་འཕྱང་བའོ། །མགོན་བོ་ཛམྦྷ་ལ་དང་རྗེས་སུ་མཐུན་པས་སྔགས་ཀྱིས་ཡི་གེ་དགོད་པ་ལ་སོགས་པ་བྱ་སྟེ། ཨོཾ་ནི་མཚོག་མར་རོ། །ཛཾ་ནི་ཁར་རོ། །
བྷ་དང་ལ་ནི་དཔུང་པ་གཉིས་ལའོ། །ཛ་ནི་སྙིང་ལའོ། །ལེན་ནི་ལྟེ་བར་རོ། །དྲཱ་དང་ཡ་ནི་བརླ་གཉིས་ལའོ། །སྭཱ་དང་ཧཱ་ནི་པུས་མོ་གཉིས་ལའོ། །ནོར་བུ་བཟང་པོ་སྤྱི་བོར་གནས། །མིག་གཉིས་ལ་ནི་རྣམ་ཐོས་སོ། །དེ་བཞིན་ཁ་དབང་ཁ་ལེགས་གནས། །ནུ་མའི་བར་དུ་གང་བ་བཟང་། །
གནོད་སྦྱིན་ནོར་སྦྱིན་ལྟེ་བར་རོ། །བཞད་གད་ཕྲེང་ལྡན་བརླ་གཉིས་ལ། །རྣམ་བཀྲ་རྣ་གདུབ་རྐང་གཉིས་ལ། །དབང་མཆོག་ཡན་ལག་ཀུན་ལ་དགོད། །མགོན་པོ་ཛམྦྷ་ལ་རང་གི་བདག་ཉིད་ཁོ་ན་བསྒོམ་པའི་ཡི་གེ་བཟང་པོ་རྣམས་དགོད་པ་ནི་ཨོཾ་ནི་སྤྱི་བོར་རོ། །ཛླུཾ་ནི་དཔྲལ་བར་རོ། །ཙླུཾ་རྣ་བ་
གཉིས་ལའོ། །ས་མགོ་བོའི་ལྟག་པར་དགོད་པར་བྱ་བའོ། །ལྷ་དང་ཡི་གེ་རྣམས་ཀྱི་ལག་པའི་ཡང་དབང་པོ་རྣམས་ལ་བཤད་པར་བྱ་སྟེ། །ཨོཾ་ནི་ལག་མགུལ་དུའོ། །ཛླུཾ་ནི་ལག་པའི་མཐིལ་དུའོ། །ཙླུཾ་ནི་སོར་མོ་ཐམས་ཅད་ཀྱི་རྩེ་མོ་ལའོ། །སཾ་ནི་སོར་མོ་ཐམས་ཅད་ཀྱི་རྩ་བ་
ལའོ། །ཨོཾ་ཛམྦྷ་ལ་ཛ་ལེནྡྲ་ཡེ་སྭཱ་ཧཱ། ཞེས་བྱ་བ་འདི་རབ་ཏུ་གནས་པར་བྱ་བའོ། །མཛུབ་མོ་ལ་ནི་ནོར་བུ་བཟང་པོའོ། །གང་བ་བཟང་པོ་ནི་གུང་མོ་ལའོ། །སྲིན་ལག་ལ་ནི་ནོར་སྦྱིན་ནོ། །མཐེའུ་ཆུང་ལ་ནི་རྣམ་ཐོས་ཏེ། དེ་བཞིན་དུ་ཁའི་དབང་ཕྱུག་ནི་ལག་པའི་མཁུར་བ་ལའོ། །

མཁྲིག་མགུལ་དུ་བཞད་གད་ཀྱི་ཕྲེང་བ་ཅན་ནོ། །མཐེ་བོང་ལ་ནི་རྣམ་པར་བཀྲ་བའི་རྣ་གདུབ་ཅན་ནོ། །མཐེ་བོང་དང་མཛུབ་མོ་གཉིས་ཀྱི་བར་དུ་ནི་དབང་པོའི་མཆོག་གོ། །ལག་པའི་མཐིལ་དུ་ནི་ཛམྦྷ་ལ་ཛ་ལེནྡྲའོ། །རྡོ་རྗེའི་ཆུ་ལ་སོགས་པའི་བདུད་རྩི་ལྔ་འམ། །དེ་དག་མེད་པར་གྱུར་ན་རྡོ་རྗེའི་ཆུས་
ཀྱང་སྟེ། ཆུ་དང་བསྲེས་ལ་ཁྱོར་བས་འཐུངས་ཏེ། ཐུན་ཚོད་གསུམ་དུ་ཁྱོར་བ་བརྒྱ་རྩ་བརྒྱད་དབུལ་བར་བྱའོ། །དུས་མི་རིང་བ་ཉིད་ལ་འདི་ཛམྦྷ་ལ་དང་འདྲ་བར་འགྱུར་ཏེ། ནོར་དང་གསེར་ཕུན་སུམ་ཚོགས་པར་འགྱུར་བ་དང་། ས་གཞི་རྫས་ཀྱི་གང་བར་བྱེད་པར་འགྱུར་རོ། །ཨོཾ་ཛླུཾ་ཙླུཾ་སཿཞེས་
བརྗོད་ལ་ཁྱོར་བས་དབུལ་བར་བྱ་བའོ། །གྲུབ་པར་མ་གྱུར་ན་ནི་བདག་ཉིད་དཔལ་རྡོ་རྗེ་ཧཱུཾ་མཛད་དུ་བསྒོམས་ཏེ། ཛམྦྷ་ལའི་སྐུ་གཟུགས་དུག་དང་སྐྱེ་ཚེ་དང་ཤིང་ནིམ་པའི་འདབ་མ་དང་ཐང་ཕྲོམ་དང་དུར་ཁྲོད་ཀྱི་སོལ་བས་ལེགས་པར་བྱུགས་ལ་བསྲོ་ཞིང་བསྐམ་པར་བྱའོ། །ཕྱི་ནས་ནི་ཁྲོས་པར་གྱུར་
པས་དུར་ཁྲོད་ཀྱི་མེ་ལ་འདེ་བར་བྱ་སྟེ་ངེས་པར་འགྲུབ་པར་འགྱུར་རོ། །དཔལ་ཛམྦྷ་ལའི་སྒྲུབ་ཐབས་རྫོགས་སོ།། །།མཁས་པ་ཨ་བྷ་ཡའི་ཞལ་སྔ་ནས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།། ༄