༄༅༅། །རྒྱ་གར་སྐད་དུ། ཨཱརྱ་མཉྫུ་ཤྲཱི་མཎྜལ་བི་དྷི་ཀྲི་ཏ། བོད་སྐད་དུ། འཕགས་པ་འཇམ་དཔལ་གྱི་དཀྱིལ་འཁོར་གྱི་ཆོ་ག །
འཇམ་པའི་རྡོ་རྗེ་ལ་ཕྱག་འཚལ་ལོ། །ཁྱབ་པའི་བདག་པོ་ཡེ་ཤེས་སྐུ། །དེ་བཞིན་ཉིད་དག་དྲི་མེད་པའི། །ཚིག་ལ་སྨྲ་མཁས་བརྗོད་པའི་གསུང་། །ཁྱབ་བདག་སྐུ་ལྔ་ལ་བསྟོད་དེ། །རྫོགས་པའི་སངས་རྒྱས་ཀུན་གྱི་ལམ། །སྒྱུ་འཕྲུལ་དྲ་བའི་དཀྱིལ་འཁོར་བཤད། །ཐབས་
དང་ཤེས་རབ་དོན་ལྡན་པའི། །དད་ལྡན་ཐོས་པ་ལ་བརྩོན་དང་། །དབང་ཐོབ་གནང་བ་སྦྱིན་པའི་ཕྱིར། །དབེན་པའི་གནས་ཀྱི་བར་ཆད་བསལ། །བྱམས་སེམས་ལྡན་པས་བསྙེན་པ་བརྩམ། །སློབ་མས་ཐལ་མོ་སྦྱར་བྱས་ནས། །མཎྜལ་མེ་ཏོག་བཅས་ཕུལ་ནས། །བདག་ནི་

མི་ཤེས་རང་བཞིན་གྱི། །ལམ་གྱི་དམ་པ་བསྟན་དུ་གསོལ། །གསོལ་བཏབ་གནང་སྦྱིན་ཆེད་དུ་ནི། །རྫས་རྣམས་ལ་སོགས་གནང་བ་སྦྱིན། །བྱམས་ལྡན་བསྙེན་པ་ལ་འཇུག་བྱ། །གཙོ་བོ་ལ་འབུམ་གཞན་ལ་ཁྲི། །ཨོཾ་བཛྲ་ཏཱིཀྵྞ་དུཿཁ་ཙྪེ་ད།
པྲཛྙཱ་ཛྙཱ་ན་མཱུརྟྟ་ཡེ། ཛྙཱ་ན་ཀཱ་ཡ་བཱ་གཱི་ཤྭ་ར་ཨ་ར་པ་ཙ་ན་ཧཱུཾ་དྷཱིཿ། ཕྱོགས་སྐྱོང་རྣམས་ལ་གཏོར་མ་བཏང་། །བསོད་ནམས་བསགས་པས་སྦྱིན་སྲེག་བྱའོ། །སྔོན་དུ་བསྙེན་པའི་མཚན་བྱུང་ནས། །དཀྱིལ་འཁོར་བྲི་བའི་ལས་བརྩམ་བྱ། །དང་པོ་སངས་རྒྱས་སྐུར་གསལ་
ལ། །ལྷ་མཉེས་ས་བསླང་ས་བརྟག་དང་། །ནགས་ཚལ་སྤང་ལྗོངས་ཉམས་དགའི་གནས། །སྔར་བྱས་རང་ཡིད་དགའ་བར་བརྩོམ། །དྲི་ཞིམ་ཆུས་གཏོར་མེ་ཏོག་དགྲམ། །དེ་ལྟར་ས་བརྟག་དེ་རུ་ནི། །མཆོད་པ་ལྔ་ཡིས་ལྷ་མོ་མཆོད། །སྐྱོབ་པ་སངས་རྒྱས་ཐམས་ཅད་
ཀྱི། །སྤྱོད་པའི་ཚུལ་དང་ཁྱད་པར་གྱིས། །ས་དང་ཕ་རོལ་ཕྱིན་པ་ལ། །ལྷ་མོ་ཁྱོད་ནི་དཔང་དུ་གྱུར། །སྐྱོབ་པ་ཤཱཀྱ་སེང་གེ་ཡིས། །བདུད་ཀྱི་སྡེ་རྣམས་བཅོམ་པ་ལྟར། །དེ་ལྟར་བདག་གིས་བདུད་ཀྱི་སྡེ། །ཕམ་པར་བྱ་ཕྱིར་དཀྱིལ་འཁོར་བྲི། །ལན་གསུམ་བརྗོད་པས་
ས་ལ་ཐིམ། །དེ་ཡི་རྟགས་ནི་ཤར་ལ་སོགས། །མཐོན་དམན་རྟགས་ཀྱིས་བརྟག་པར་བྱ། །རྐོ་བ་ལྟོ་འཕྱེའི་ལྟེ་བར་བརྐོ། །དྲི་ཡི་ཆུ་ཡིས་སྤངས་ལ་བཞག །དེ་ནས་ལག་མཐིལ་ལྟར་མཉམ་བྱ། །ལྷ་ཡི་རྣལ་འབྱོར་དང་ལྡན་པས། །ས་གཞི་རྡོ་རྗེའི་རང་བཞིན་བསམ། །
ལོགས་དང་སྟེང་ཡང་དེ་བཞིན་ནོ། །བདག་ནི་དཀྱིལ་འཁོར་ལྷ་མཆོད་པས། །ལྷ་རྣམས་ཁྱེད་ནི་དཔང་དུ་གྱུར། །བདག་གཞན་སྒྲིབ་པ་སྦྱང་བའི་ཕྱིར། །རིན་ཆེན་སྣ་ཚོགས་དཀྱིལ་འཁོར་བྲི། །དེ་ནས་དབུ་རྒྱན་སྟོད་གཡོགས་དང་། །རྒྱན་བགོས་རྡོ་རྗེ་དྲིལ་ཐོགས་ནས། །ཨོཾ་
བཛྲ་དྷཱུ་པེ་ཨཱཿཧཱུཾ། ཨོཾ་བཛྲ་པུཥྤེ་ཨཱཿཧཱུཾ། ཨོཾ་བཛྲ་ཨཱ་ལོ་ཀེ་ཨཱཿཧཱུཾ། ཨོཾ་བཛྲ་གནྡྷེ་ཨཱཿཧཱུཾ། ཨོཾ་བཛྲ་ནཻ་བི་ཏྱ་ཨཱཿཧཱུཾ། ཞེས་མཆོད་པ་ལྔས་མཆོད། །སྤྲུལ་པའི་དཀྱིལ་འཁོར་ལ་བསྟོད་པ། །སྒྱུ་མ་སྤྲུལ་པ་བདག་ཉིད་ཀྱི། །འཇའ་ཚོན་ལྟ་བུར་སོ་སོར་གསལ། །ཐབས་

དང་ཤེས་རབ་སྐུ་མངའ་བའི། །དཀྱིལ་འཁོར་ལྡན་ལ་ཕྱག་འཚལ་བསྟོད། །ཁོང་ནས་འབྱུང་བ་ཤེས་རབ་ཐབས། །ཤེས་རབ་དཀྱིལ་འཁོར་བཤད་དུ་གསོལ། །ཉོན་མོངས་དུག་རྣམས་སེལ་མཛད་པའི། །ཐབས་ཀྱི་དཀྱིལ་འཁོར་བཤད་དུ་གསོལ། །ཨོཾ་པྲཛྙཱ་མཎྜ་ལ་པྲ་བེེ་
ཤ །ཨོཾ་ཨུ་པ་མཎྜ་ལ་པྲ་བེེ་ཤ །དེ་ནས་ཕྱོགས་བཅུ་ཁྲོ་བོས་བསྲུང་། །བཀའ་བསྒོ་སྟང་སྟབས་བྱ་བར་བཤད། །གུར་དང་བླ་རེ་ལ་སོགས་པ། །རཀྵའི་སྔགས་ཀྱིས་བསྲུང་བར་བྱའོ། །བ་ཡི་རྣམ་ལྔས་ལེགས་བྱུགས་ཏེ། །དེ་སྟེང་དྲི་ཡི་ཐིག་ལེ་དང་། །མེ་ཏོག་ཚོམ་བུ་དགྲམ་
པར་བྱ། །ཚོགས་བསགས་སྟོང་ཉིད་བསྒོམས་ནས་ནི། །བྷྲཱུཾ་ལས་གཞལ་ཡས་ཨས་ལྷ་བསྐྱེད། །ཛཿཧཱུཾ་བཾ་ཧོཿས་དགུག་གཞུག་བྱ། །འདི་ལྟར་སངས་རྒྱས་སྐྱེད་བྱེད་ཡུམ། །ཁོང་ནས་འབྱུང་བ་སྐྱེ་མེད་བདག །སྨྲ་བསམ་བརྗོད་མེད་སྤྲོས་བྲལ་ཡུམ། །གསང་བའི་ཡུམ་ལ་
ཕྱག་འཚལ་བསྟོད། །མཆོད་པ་ཆེན་པོ་གཏི་མུག་ཆེ། །གཏི་མུག་མ་ལུས་འཇོམས་མཛད་པ། །མ་རིག་མུན་སེལ་འཁོར་ལོ་འཛིན། །རྣམ་པར་སྣང་མཛད་ཕྱག་འཚལ་བསྟོད། །མཆོད་པ་ཆེན་པོ་ཞེ་སྡང་ཆེ། །ཞེ་སྡང་མ་ལུས་འཇོམས་མཛད་ཅིང་། །མཁྲེགས་
ཤིང་རྡོ་རྗེ་ཆེན་པོ་འཆང་། །རྡོ་རྗེ་སེམས་དཔའ་ཕྱག་འཚལ་བསྟོད། །མཆོད་པ་ཆེན་པོ་ང་རྒྱལ་ཆེ། །ང་རྒྱལ་མ་ལུས་འདུལ་མཛད་པ། །ཡིད་བཞིན་ནོར་བུ་ཆེན་པོ་འཛིན། །རིན་ཆེན་འབྱུང་ལྡན་ཕྱག་འཚལ་བསྟོད། །མཆོད་པ་ཆེན་པོ་འདོད་ཆགས་ཆེ། །འདོད་ཆགས་
མ་ལུས་འཇོམས་མཛད་པ། །སྤྲིན་དཀར་དག་བཞིན་པདྨ་བསྣམས། །སྣང་བ་མཐའ་ཡས་ཕྱག་འཚལ་བསྟོད། །མཆོད་པ་ཆེན་པོ་ཕྲག་དོག་ཆེ། །ཕྲག་དོག་མ་ལུས་འཇོམས་མཛད་པ། །སྲིད་པའི་རི་བོ་ཆེན་པོ་འཇོམས། །ཕྱག་འཚལ་དོན་ཡོད་གྲུབ་ལ་བསྟོད། །དང་
པོ་སངས་རྒྱས་རྒྱུ་མེད་ཅིང་། །གདོང་ལྔ་གཙུག་ཕུད་ལྔ་དང་ལྡན། །གླེགས་བམ་རལ་གྲི་ཕྱག་ན་བསྣམས། །དང་པོའི་སངས་རྒྱས་ཕྱག་འཚལ་བསྟོད། །ཤེས་རབ་རལ་གྲི་མདའ་གཞུ་ཐོགས། །ཉོན་མོངས་མི་ཤེས་གཡུལ་ངོ་སེལ། །དཔའ་བོ་བདུད་དགྲ་བདུད་འདུལ་བ། །

ཤེས་རབ་འཁོར་ལོ་ཕྱག་འཚལ་བསྟོད། །ཡེ་ཤེས་སེམས་དཔའ་སེམས་དཔའ་ཆེ། །ཡེ་ཤེས་གཉིས་མེད་གཟུགས་འཆང་བ། །ཡེ་ཤེས་དབང་བསྐུར་ཅོད་པན་ཅན། །ཡེ་ཤེས་སེམས་དཔའ་ཕྱག་འཚལ་བསྟོད། །འདོད་པ་ཆེན་པོ་བདེ་ཆེན་ལྡན། །
དགའ་བ་དོན་ལྡན་མགུ་བར་བྱེད། །ཤེས་རབ་ཕ་རོལ་ཕྱིན་པའི་མཐའ། །ཤེས་རབ་སེམས་དཔའ་བཅུ་དྲུག་བསྟོད། །སྦྱིན་པའི་བདག་ཉིད་སྒེག་མོ་ལ། །ཚུལ་ཁྲིམས་བདག་ཉིད་ཕྲེང་བ་མ། །བཟོད་པའི་བདག་ཉིད་པི་ཝང་མ། །བརྩོན་འགྲུས་བདག་ཉིད་གར་མཁན་
མ། །ལྷ་མོ་བཞི་ལ་ཕྱག་འཚལ་བསྟོད། །ཤེས་རབ་མར་མེ་བསམ་གཏན་བྲི། །ཐབས་ལྡན་མེ་ཏོག་སྨོན་ལམ་རོ། །ཕྱག་འཚལ་ལྷ་མོ་བཞི་ལ་བསྟོད། །སེམས་ཅན་དོན་ལ་རབ་བརྩོན་པའི། །སྙིང་རྗེ་ཆེན་པོ་བློ་མཆོག་ལྡན། །བྱམས་པ་ལ་སོགས་ཐབས་ཀྱི་
བདག །ཐབས་ཀྱི་སེམས་དཔའ་བཅུ་དྲུག་བསྟོད། །སྟོབས་ལྡན་ལྕགས་ཀྱུ་ཞགས་པ་མ། །ཡེ་ཤེས་ལྕགས་སྒྲོག་དྲིལ་བུ་མ། །ཐབས་དང་ཤེས་རབ་བདག་ཉིད་ཀྱི། །སྒོ་མ་བཞི་ལ་ཕྱག་འཚལ་བསྟོད། །དེ་ནས་གྲུབ་པའི་ལས་བརྩམས་ནས། །གསང་བའི་དཀྱིལ་འཁོར་ལྷ་
རྣམས་ཀུན། །མ་ལུས་བདག་ལ་དགོངས་སུ་གསོལ། །སེམས་ཅན་ཀུན་གྱི་དོན་སྒྲུབ་ཕྱིར། །སང་ནི་དཀྱིལ་འཁོར་བྲི་བར་འཚལ། །ཐལ་སྦྱར་པུས་བཙུགས་དྲིལ་བུ་གསིལ། །སྤོས་ཐོགས་དེ་ལྟར་གསོལ་བ་གདབ། །དེ་ནས་བསྒྲུབ་པ་བྱས་ནས་ནི། །གསོལ་བ་བཏབ་པ་སྔོན་སོང་
ནས། །གསང་བའི་དཀྱིལ་འཁོར་མཁའ་ལ་གདེག །ཉི་ཟླའི་བར་དུ་མཁའ་ལ་གདེག །དེ་ནས་སློབ་མ་གཟུང་བར་བྱ། །དགའ་ཆེན་ཁྱོད་བདག་སྟོན་པ་བས། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་སེམས་དཔའི་ཚུལ་བསྟན་པའི། །མགོན་པོ་ཆེན་པོ་བདག་འཚལ་
ལོ། །དམ་ཚིག་དེ་ནི་སྩལ་དུ་གསོལ། །བྱང་ཆུབ་སེམས་ནི་བསྐྱེད་པ་དང་། །དཀོན་མཆོག་གཙོ་འཁོར་བཅས་པ་དང་། །སྐྱབས་དང་གྲོང་མཆོག་འཇུག་པར་འཚལ། །བུ་ཚུར་ལམ་ཆེན་འདིར་ཞུགས་པའི། །བུ་ཚུར་ཐེག་ཆེན་རྟེན་ཡིན་ཏེ། །སྒྱུ་འཕྲུལ་དྲ་བའི་དཀྱིལ་འཁོར་འདི། །

ཁྱོད་ལ་ཡང་དག་བཤད་པར་བྱ། །ལམ་འདི་ལ་ནི་བརྟེན་ནས་ནི། །འདས་དང་མ་བྱོན་ད་ལྟར་རྣམས། །བྱང་ཆུབ་ཤིང་གི་གདན་དྲུང་དུ། །ཐམས་ཅད་མཁྱེན་པའི་འབྲས་བུ་ཐོབ། །བདུད་སྡེ་དག་ཀྱང་འདི་ཡིས་བཅོམ། །དེ་བས་འབྲས་བུ་ཐོབ་བྱའི་ཕྱིར། །བུ་ཡིས་ལམ་འདི་བསྒྲུབ་
པར་གྱིས། །དཀྱིལ་འཁོར་ལྔ་དང་དཀོན་མཆོག་གསུམ། །དུས་འདི་རྟག་ཏུ་སྐྱབས་སུ་མཆི། །དཔའ་བོ་དཔའ་མོ་སློབ་དཔོན་ལ། །དུས་འདི་རྟག་ཏུ་སྐྱབས་སུ་མཆི། །བླ་མེད་དཀོན་མཆོག་དཀྱིལ་འཁོར་ལྷ། །ཐམས་ཅད་བདག་ལ་དགོངས་སུ་གསོལ། །བདག་དུས་
འདི་ནས་གཟུང་བྱས་ཏེ། །ཚངས་སྤྱོད་དམ་ཚིག་སྡོམ་པ་གཟུང་། །ཕྱོགས་བཅུའི་ནམ་མཁའི་ཁམས་བཞུགས་པའི། །བླ་མ་སློབ་དཔོན་ཡི་དམ་ལྷ། །སངས་རྒྱས་བྱང་ཆུབ་སེམས་དཔའ་དང་། །དམ་ཆོས་རྣམས་ལ་བདག་སྡིག་བཤགས། །བླ་མ་ཡི་དམ་སངས་རྒྱས་
དང་། །དཀྱིལ་འཁོར་ཆོས་དང་དགེ་འདུན་གྱི། །ཡོན་ཏན་ཡོངས་སུ་སྒྲོགས་རྣམས་ལ། །དེ་ལ་བདག་ནི་ཡི་རང་ངོ་། །ཆོས་ཀྱི་འཁོར་ལོ་བསྐོར་བ་དང་། །བདེ་གཤེགས་མྱ་ངན་མི་འདའ་བཞུགས། །ཕྱོགས་བཅུའི་བླ་མ་ཡི་དམ་ལྷ། །དཀྱིལ་འཁོར་གཙོ་འཁོར་བཅས་པ་
དང་། །སངས་རྒྱས་ཆོས་དང་དགེ་འདུན་ལ། །སྙིང་པོ་བྱང་ཆུབ་མཆིས་བར་དུ། །དི་རིང་ཉིད་དུ་སྐྱབས་སུ་མཆི། །བདག་ནི་དེང་དུ་གཟུང་དུ་གསོལ། །སངས་རྒྱས་བྱང་ཆུབ་སེམས་དཔའ་ཡིས། །བྱང་ཆུབ་ཏུ་ནི་སེམས་བསྐྱེད་ལྟར། །དེ་བཞིན་སེམས་ཅན་ཕན་དོན་དུ། །བདག་
གིས་བྱང་ཆུབ་སེམས་བསྐྱེད་དོ། །སངས་རྒྱས་བདག་ལ་དགོངས་སུ་གསོལ། །སངས་རྒྱས་ཆོས་དང་དགེ་འདུན་དང་། །བླ་ན་མེད་པའི་དཀོན་མཆོག་གསུམ། །རྣལ་འབྱོར་སངས་རྒྱས་སྡོམ་པ་གཟུང་། །རྡོ་རྗེ་རིན་ཆེན་ཁྱད་པར་གྱི། །རྡོ་རྗེ་དྲིལ་བུའི་སྡོམ་པ་གཟུང་། །ཐབས་དང་ཤེས་
རབ་བསམ་པས་ནི། །སློབ་དཔོན་ཉིད་དུ་སྡོམ་པ་གཟུང་། །རིན་ཆེན་འཛིན་པ་ཆེན་པོ་ཡི། །ཡིད་དུ་འོང་བའི་དམ་ཚིག་ལ། །ཉིན་རེ་བཞིན་ནི་དུས་དྲུག་ཏུ། །སྦྱིན་པ་རྣམ་བཞི་སྦྱིན་པར་བྱ། །པདྨ་འཛིན་པ་ཆེན་པོ་ཡི། །ཐབས་དང་ཤེས་རབ་ལས་བྱུང་བའི། །ཕྱི་ནང་གསང་བའི་ཐེག་པ་ཡི། །

དམ་པའི་ཆོས་ཀྱི་སྡོམ་པ་གཟུང་། །ཕྲིན་ལས་འཛིན་པ་ཆེན་པོ་ཡི། །ཚུལ་ཁྲིམས་གསུམ་ལྡན་བྱ་བ་དང་། །རྒྱ་ཆེ་གཞན་གྱི་དོན་གྱི་ཕྱིར། །བདག་གིས་སྡོམ་པ་གཟུང་བར་བྱ། །དེ་ལྟར་སྡོམ་པ་རབ་བཟུང་ནས། །སློབ་མ་བསྲུང་བར་རབ་ཏུ་བྱ། །འབྲུ་
གསུམ་སྔགས་ཀྱིས་རབ་བསྲུངས་ནས། །གནས་གསུམ་བྱིན་བརླབས་རབ་བརྟན་ནས། །མཆོད་པས་སློབ་མ་བརྟན་ཕྱིར་མཆོད། །དེ་ནས་མཎྜལ་བ་ཀོ་ཙམ། །བཤམས་ནས་སོ་ཤིང་དོར་བྱ་ནི། །ཨུཏྤལ་པདྨ་དྲི་ཞིམ་ནི། །སོར་ནི་བཅུ་གཉིས་འབུས་མ་ཟོས། །དྲི་དང་
མེ་ཏོག་ཤིན་ཏུ་བཅིངས། །ཤར་བལྟས་མི་གཡོ་སྟེང་དུ་དོར། །བཟའ་ཟིན་ནས་ནི་མི་གཡོ་དོར། །སྟེང་བལྟས་མཆོག་ཐོབ་ཕྱོགས་སུ་ནི། །སོ་སོའི་ཕྲིན་ལས་མཚམས་སུ་ནི། །དངོས་གྲུབ་ཐ་མ་འོག་གིས་འོག །དེ་ནས་དྲི་མ་དག་པའི་ཕྱིར། །ཨོཾ་སརྦ་ཏ་ཐཱ་ག་ཏ་ཛྙཱ་ན་ཀཱ་ཡ་བཱ་གཱི་ཤྭ་
ར། མ་ཧཱ་པ་ཙ་བི་ཤོ་དྷ་སརྦ་པཱ་པཾ་རཱུ་པ་ཙིཏྟ་བཱཀ་ཨ་པ་ཡ་ན་ཧཱུཾ། བཟླས་པའི་ཆུ་ཡིས་ལུས་ངག་ཡིད། །སོ་སོར་དག་ཕྱིར་ཧུབ་གསུམ་བཏུང་། །དེ་ནས་རྒྱུད་ནི་སྦྱོང་བའི་ཕྱིར། །དད་དང་མི་ལུས་ཐོབ་པ་དང་། །སངས་རྒྱས་འབྱུང་བ་ཤིན་ཏུ་དཀོན། །མེ་ཏོག་ཨུ་དུམྺཱ་ར་བཞིན། །ལམ་
བཟང་རྙེད་པ་དེ་བས་ཀྱང་། །ཤིན་ཏུ་སྡིག་པ་ཟད་བྱེད་པ། །དཀྱིལ་འཁོར་དབང་ནི་ཐོབ་པར་དཀའོ། །དབང་ལྡན་ནུས་པ་ཐོབ་དཀའོ། །དེ་ནས་ཨོཾ་ཨཱཿཧཱུཾ་མ་ནི་བི་ཤུངྡྷ་ཧཱུཾ། སརྦ་པཱ་པཾ་བི་ཤུདྡྷ་ཧཱུཾ། ཀུ་ཤ་བྱིན་བརླབས་སྔས་སུ་གཞུག །ལྡང་བའི་སྟོབས་ཀྱིས་སྨོན་ལམ་གདབ། །ཨོཾ་ཡ་མཱནྟ་ཀ་ཧཱུཾ། ཨོཾ་ཀཱ་
ལ་རཱུ་པ་ཧཱུཾ་ཕཊ། གཉིས་ཀྱིས་བསྲུང་བའི་སྐུད་པ་བྱ། །བྱིན་བརླབས་སྲོག་གནས་ཉིད་དུ་གདགས། །དེ་ནས་གཏོར་མ་གཏང་བྱས་ནས། །སློབ་མ་སེང་གེའི་ཉལ་ཐབས་ཉལ། །རྨི་ལམ་རྟགས་ནི་སོ་སོར་བརྟག །རྟགས་བཟང་སྤྲོ་བ་ངན་ན་ནི། །སྦྱིན་སྲེག་གཞན་གྱིས་སྡིག་པ་སྦྱོང་། །
སློབ་དཔོན་དཀྱིལ་འཁོར་ནང་ཞུགས་ཏེ། །སློབ་མ་སྟ་གོན་ལ་གནས་པའོ། །དེ་ནས་རིན་ཆེན་ལྔ་ལས་བྱས། །བུམ་པ་ཁ་དོག་དཀར་པོ་སྟེ། །པད་སྟེང་སོ་སོའི་མཚན་མ་དགོད། །མགུལ་ཆིངས་ཁ་དོག་སོ་སོར་བཅིངས། །འབྲུ་དང་རིན་ཆེན་ལྔ་དང་ནི། །སྙིང་པོ་ལྔ་དང་སྤོས་ལྔ་

བླུགས། །འབྲས་བུ་ཅན་གྱི་ཁ་རྒྱན་ཤིང་། །སྦྱངས་ནས་དེ་ནས་དགྲམ་པར་བྱ། །ལྷ་གྲངས་མཐུན་པའི་བུམ་པ་དགྲམ། །བི་ཤུདྡྷ་ཡི་སྔགས་ཀྱིས་སྦྱངས། །བྲུཾ་ལས་རིན་ཆེན་བུམ་པ་བསྐྱེད། །ནང་དུ་སོ་སོའི་ལྷ་རྣམས་བསམ། །དགུག་གཞུག་ལ་སོགས་རྫོགས་པ་དང་། །
མཆོད་ནས་བསྟོད་ཅིང་འདུད་ཀྱིས་བསྟོད། །ཨོཾ་ཨཱཿཧཱུཾ། སརྦ་ཏ་ཐཱ་ག་ཏཱ་ཧྲྀ་ད་ཡ། ཧ་ར་ཧ་ར། ཨོཾ་ཧཱུཾ་ཧྲཱིཿ། བྷ་ག་བཱན་ཛྙཱ་ན་མཱུརྟྟི་ར་ཧཾ་བུདྡྷོ་བུདྡྷཱ་ནཱཾ། བཱ་གཱི་ཤྭ་ར། མ་ཧཱ་ཝ་ཙ། སརྦ་དྷརྨཱ་ག་ག་ན་ཨ་མ་ལ་སུ་པ་རི་ཤུདྡྷ། དྷརྨ་དྷཱ་ཏུ་ཛྙཱ་ན་གརྦྷ་ཨཱཿ། ཨོཾ་བཛྲ་ཏྲིཀྵྞ་ཨཱཿཧཱུཾ། ཨོཾ་
དུཿཁ་ཙྪེ་ད་ཨཱཿ་ཧཱུཾ། ཨོཾ་པྲཛྙཱ་ཛྙཱ་ན་མཱུརྟ་ཡ་ཨཱཿཧཱུཾ། ཨོཾ་བཱ་གཱི་ཤྭ་ར་ཨཱཿཧཱུཾ། ཨོཾ་ཛྙཱ་ན་ཀཱ་ཡ་ཨཱཿཧཱུཾ། ཨོཾ་ཨ་ར་པ་ཙ་ན་ཨཱཿཧཱུཾཿ། ཞེས་པས་ནི་རིགས་སོ་སོ་དང་ཐ་མས་ནི་ལས་ཐམས་ཅད་པའི་བུམ་པ་བྱིན་གྱིས་བརླབ་པོ། །དེ་ལྟར་བསྒྲུབ་པའི་དུས་སུ་མཎྜལ་བྱས་ལ། མེ་ཏོག་གོ་
རིམས་སོ་སོར་དགྲམ། །མར་མེ་མཆོད་པ་སོ་སོའི་གྲངས། །ཟིན་ནས་རས་ཀྱི་སྟེང་དུ་གཞག །དེ་ནས་དཀྱིལ་འཁོར་ལས་བྱས་ཏེ། །དང་པོར་ཐིག་གི་ལས་བྱའོ། །སར་པ་ཚད་དང་མཚན་ཉིད་ལྡན། །དྲི་ཞིམ་ཆུ་དང་སྣོད་དུ་གཞག །བདག་ཉིད་ཤར་དུ་འདུག་ནས་ནི། །ཐིག་ནི་
ཡེ་ཤེས་ལྔ་རུ་བསྐྱེད། །ཕྱོགས་བཅུའི་ཡེ་ཤེས་བཀུག་ནས་བསྟིམ། །ཨོཾ་ཨ་ར་པ་ཙ་ན་མ་ཏི་ཀྲ་མ་ཧཱུཾ། ཞེས་བརྒྱ་རྩ་བརྒྱད་བཟླས་སོ། །དེ་ནས་ཨོཾ་ཨཱཿཧཱུཾ་ཞེས་པས་སུམ་སྒྲིལ་དུ་བྱའོ། །དེ་ནས་སློབ་མས་བླངས་ལ་དང་པོ་མཁའ་ཐིག་གདབ་བོ། །ས་ཡི་ཐིག་གདབ་སློབ་དཔོན་ནུབ། །
སློབ་མ་ཤར་འདུག་ཚངས་ཐིག་གདབ། །སློབ་མ་ལྷོར་འདུག་སློབ་དཔོན་བྱང་། །སློབ་དཔོན་ཤར་ལྷོ་ལྷོ་ནུབ་སྟེ། །དེ་བཞིན་ལོགས་ཐིག་གདབ་པར་བྱ། །ཟུར་ཐིག་དེ་ནས་ཆ་ཆེན་གདབ། །དེ་ནས་ཆ་ཆུང་བཅུ་དྲུག་གདབ། །དེ་ནས་ཕྱི་དང་ནང་དུ་དབྱེ། །ནང་དུ་བཅུ་དྲུག་དེ་བཞིན་དབྱེ། །
ཕྱི་དང་དེ་བཞིན་ཆ་ཡིས་དབྱེ། །ཆ་རྣམས་དབྱེ་བ་སྒོ་རྒྱན་ཏེ། །ནང་གི་ཕྱེད་ཆ་ཕོ་བྲང་སྟེ། །ཚོམ་བུ་ལྔ་ལྡན་པད་འདབ་བཞི། །དེ་ལྟར་ཐིག་ནི་སོ་སོར་གདབ། །ཡེ་ཤེས་སྐུད་པ་མཆོད་པ་ནི། །ཡེ་ཤེས་གཤེགས་ལ་དམ་ཚིག་བསྡུ། །དེ་ནས་རྡུལ་ཚོན་དགྱེ་བ་ནི། །རིན་ཆེན་

ལྔ་ཡི་ཕྱེ་མའམ། །ཡང་ན་འབྲས་ཀྱི་ཕྱེ་མས་བྲི། །ཁ་དོག་སོ་སོར་དགྲམ་ནས་ནི། །ཨོཾ་ཧཱུཾ་སྭཱ་ཨཾ་ཧཱ་གོ་རིམས་སུ། །མ་དག་བཤིག་ནས་དག་པ་བསྐྱེད། །ཡེ་ཤེས་ལྔ་ནི་སྤྱན་དྲངས་བསྟིམས། །ཨོཾ་ཨ་ར་པ་ཙ་ན་ས་མ་ཡ་སྟྭཾ། ཞེས་ལན་བདུན་བཟླས་ནས་
ནི། དེ་ནས་ཚོན་རྩི་རིམ་བཞིན་དུ། །དབུས་ནས་བརྩམས་ཏེ་བྲི་བར་བྱ། །སྒོ་ནི་ཤར་ནས་དབྱེ་བར་བྱའོ། །དང་པོའི་ཚོན་ལ་མཆོད་པ་ནི། །ཡིད་ཀྱིས་མཆོད་ནས་ཚིག་འདི་བརྗོད། །ཆོས་རྣམས་རང་བཞིན་རྣམ་དག་ལ། །སེམས་ཅན་ཡོངས་དག་ཞིང་འདིར་བྲི། །ཉེས་པའི་དྲི་
མ་ཀུན་བྲལ་ཕྱིར། །རྡུལ་ཚོན་ཡེ་ཤེས་ལྔ་ཡིས་བྲི། །དང་པོ་དབུས་སུ་པདྨ་ནི། །སྣ་ཚོགས་ཤིན་ཏུ་ཟེ་འབྲུ་དཀར། །ཤར་གྱི་སྣ་ཚོགས་ཟེ་འབྲུ་མཐིང་། །ལྷོ་ཡི་སྣ་ཚོགས་ཟེ་འབྲུ་སེར། །ནུབ་ཏུ་སྣ་ཚོགས་ཟེ་འབྲུ་དམར། །བྱང་དུ་སྣ་ཚོགས་ཟེ་འབྲུ་ལྗང་། །རྡོ་རྗེའི་གདུང་དང་
འདྲ་བ་བསྐོར། །པདྨ་ཉི་མས་རབ་ཏུ་བསྐོར། །དེ་ནི་ནང་གི་ཕོ་བྲང་ངོ་། །གྲུ་ཆད་ལྗང་ལ་སྒོ་བཞི་དང་། །རྟ་བབས་ལ་སོགས་བཅས་པའོ། །དེ་ཡི་ཕྱི་རོལ་ཆ་ཆེན་གཅིག །རྩིབས་བཅུ་དྲུག་པའི་འཁོར་ལོའོ། །ཤར་མཐིང་ལྷོ་སེར་ནུབ་དམར་པོ། །བྱང་ལྗང་གྲུ་ཆད་ལྗང་གུ་སྟེ། །
སྒོ་བཞི་རྟ་བབས་བཞི་ལྡན་པའི། །དཀྱིལ་འཁོར་ལེགས་པར་རབ་ཏུ་བྲི། །ནམ་མཁའ་དང་བསྲེ་ཐུགས་མཚན་དགོད། །དབུས་སུ་ས་བོན་ཨ་བྲིས་ནས། །ཕྱོགས་བཞི་གཞན་གྱི་དོན་བཞིན་ནོ། །དབུས་ཀྱི་པདྨ་འདབ་བཞི་ལ། །རྡོ་རྗེ་རིན་ཆེན་པདྨ་རྒྱ་གྲམ་དང་། །གཙོ་བོས་ཕྱེད་ནས་
མཚན་མ་སོ་སོར་སྦས། །ཤར་གྱི་པདྨ་འདབ་མ་བཞི་པོ་ལ། །རྡོ་རྗེ་ལྕགས་ཀྱུ་མདའ་གཞུ་སེ་གོལ་དགོད། །ལྷོ་ཡི་པདྨ་འདབ་མ་བཞི་པོ་ལ། །རིན་ཆེན་ཉི་མ་ཏོག་དང་སོ་ཕྲེང་དགོད། །ནུབ་ཀྱི་པདྨ་འདབ་མ་བཞི་པོ་ལ། །པདྨ་འཁོར་ལོ་རལ་གྲི་ལྕེ་དགོད་དོ། །བྱང་གི་པདྨ་འདབ་མ་
བཞི་པོ་ལ། །རྒྱ་གྲམ་མཆེ་བ་གོ་ཆ་ཁུ་ཚུར་དགོད། །གྲུ་ཆད་བཞི་ལ་ནང་གི་ལྷ་མོ་ནི། །མེ་ལོང་ཕྲེང་བ་པི་ཝང་ཆགས་ཤིང་དགོད། །དེ་ནི་ནང་གི་མཚན་མ་དགོད་པའོ། །དེ་ནས་ཕྱི་ཡི་མཚན་མ་དགོད་པ་ནི། །ཤར་དུ་གུནྡྷེ་ཨུཏྤལ་སྤོས་ཕོར་རྒྱལ་མཚན་ནོ། །ལྷོ་ནི་རིན་ཆེན་འབར་བ་སྤོས་

ཕོར་པུསྟིའོ། །ནུབ་ཏུ་པདྨ་ལྕགས་ཀྱུ་རལ་གྲི་བྲི་བའོ། །བྱང་དུ་ཟླ་བ་ལྕགས་ཀྱུ་རལ་གྲི་རིན་ཆེན་སྒྲོམ། །ཕྱི་ཡི་ལྷ་མོ་དགོད་པ་ནི། །མེ་ཏོག་མར་མེ་དྲི་དང་བཤོས། །དེ་དག་གོ་རིམས་སོམོ་སོར་ནི། །ལྕགས་ཀྱུ་ཞགས་པ་ལྕགས་སྒྲོག་དྲིལ་བུའོ། །ལྷ་རྣམས་ཕྱོགས་སྐྱོང་
རྣམས་ཀྱང་དགོད། །ཡེ་ཤེས་གཉིས་མེད་བསྲེས་ལ་དགོད། །དེ་ནས་བླ་རེ་བ་དན་སོགས། །བུམ་པ་མཆོད་རྫས་ལ་སོགས་དགྲམ། །དེ་ནས་རོལ་མོས་བུམ་པ་ནི། །སྤྱན་དྲང་བསྐོར་བྱས་དགྲམ་པར་བྱ། །དེ་ནས་བདག་ཉིད་ཤར་བལྟས་ཏེ། །བདེ་བའི་སྟན་ལ་ཉེར་འདུག་
ནས། །བགེགས་རྣམས་ཡོངས་སུ་བསྐྲད་ནས་ནི། །རྟེན་ལ་མཆོད་དང་སྡིག་བཤགས་དང་། །བྱང་ཆུབ་ཏུ་བདག་སེམས་བསྐྱེད་བྱ། །སྟོང་ཉིད་སྔགས་ཀྱིས་སྟོང་ཉིད་བསྒོམ། །དེ་ནས་ཧཱུཾ་ལས་རྡོ་རྗེ་བསྒོམ། །ཁྲོ་ཞལ་དྲུག་ལྡན་བུམ་པར་ནི། །བྲུཾ་ལས་ཆོས་སྐུ་ནམ་མཁར་ལྡན། །
གྲུ་གསུམ་ནམ་མཁར་བྲུཾ་བསམས་ནས། །གྲུ་བཞི་སྒོ་བཞི་ཚོམ་བུ་བཞི། །ཐབས་དང་ཤེས་རབ་དཀྱིལ་འཁོར་བསྐྱེད། །དེ་ནས་ཚོམ་བུ་ལྔ་ལ་ནི། །སེང་གེ་གླང་ཆེན་རྟ་དང་ནི། །རྨ་བྱ་ཤང་ཤང་ཨ་ལས་བསྐྱེད། །པདྨའི་སྟེང་དུ་རང་སེམས་ཨ། །དེ་ལས་རྣམ་པར་སྣང་མཛད་
ནི། །ཞི་བ་མདོག་དཀར་ཞལ་བཞི་པ། །ཕྱག་རྒྱ་བྱང་ཆུབ་མཆོག་གི་སྐུའོ། །ཐུགས་ཀར་དང་པོའི་སངས་རྒྱས་སོ། །ཤེས་རབ་འཁོར་ལོ་རྩིབས་བཞི་སྟེ། །དེ་སྟེང་ཡེ་ཤེས་སེམས་དཔའོ། །ཕྱག་རྒྱས་རལ་གྲི་པུསྟི་སྟེ། །གཞན་ནི་སོ་སོའི་ཕྱག་མཚན་ནོ། །མཐིང་ཀ་སེར་
པོ་དམར་དང་ལྗང་། །རྡོ་རྗེ་རིན་ཆེན་པདྨ་ལས། །ས་གནོན་མཆོག་སྦྱིན་ཏིང་འཛིན་སྐྱབས་སྦྱིན་ཏེ། །དེ་བཞིན་ཡུམ་གྱི་མདོག་དང་ཕྱག་མཚན་སོ་སོའོ། །མཐིང་ག་སེར་པོ་མརྒད་ལྗང་གུ་སྟེ། །རྡོ་རྗེ་ལྕགས་ཀྱུ་མདའ་གཞུ་སེ་གོལ་ནི། །སོ་སོའི་ཕྱག་མཚན་ལེགས་པར་བསྣམས་
པའོ། །སེམས་དཔའ་རྒྱལ་པོ་ཆགས་པ་ལེགས་པའོ། །གསེར་མདོག་དམར་དང་ལྗང་གུ་མཐོན་ཀའི་མདོག །རིན་ཆེན་ཉི་མ་ཏོག་དང་སོར་ཕྲེང་བསྣམས། །རིན་ཆེན་ཉི་མ་ཏོག་དང་བཞད་པའི་དཔལ། །སོ་སོའི་རྒྱན་ལྡན་སྐུ་ནི་མཛེས་པའོ། །དམར་དང་ལྗང་གུ་མཐིང་ག་གསེར་

བསྲེགས་མདོག །མ་ཆགས་སེམས་གཅོད་སེམས་རྒྱུད་གསལ་བར་སྨྲ། །ཁ་དོག་སོ་སོར་གསལ་ཞིང་མ་འདྲེས་འཛིན། །པདྨ་རལ་གྲི་འཁོར་ལོ་ལྕེ་རྣམས་སོ། །ལྗང་གུ་མཐིང་ག་གསེར་བསྲེགས་མརྒད་མདོག །ལས་དང་གནོད་སྦྱིན་གོ་ཆ་ཁུ་ཚུར་དང་། །རྒྱ་གྲམ་
མཆེ་བ་གོ་ཆ་ཁུ་ཚུར་ཏེ། །བཞུགས་ཚུལ་ཟླ་བའི་གདན་ལ་ལེགས་པར་བཞུགས། །སྒེག་དང་རིན་ཆེན་ཕྲེང་དང་གླུ་མ་གར། །དཀར་དང་སེར་དང་དམར་དང་ལྗང་གུ་དང་། །མེ་ལོང་ཕྲེང་དང་པི་ཝང་ཆགས་ཤིང་བསྣམས། །པད་སྟེང་རྒྱན་ལྡན་སྒེག་པས་བཞུགས་པའོ། །བྱམས་
པ་འཇམ་དཔལ་སྤོས་ཀྱི་གླང་པོ་ཏོག །དམར་པོ་ལྗང་སེར་མཐིང་ག་དཀར་བ་སྟེ། །གུནྡྷེ་ཨུཏྤལ་སྤོས་ཕོར་རིན་ཆེན་ཏོག །སོ་སོའི་ཕྱག་མཚན་མ་འདྲེས་བསྣམས་པའོ། །བློ་གྲོས་རྒྱ་མཚོ་བློ་གྲོས་མི་ཟད་བཟང་སྐྱོང་སྤོབས་པ་བརྩེགས། །གསེར་དང་གསེར་བསྲེགས་ཨིནྡྲ་ནཱི་ལ་
མཐོན་ཀ་ཆེན་པོའི་མདོག །རིན་ཆེན་རིན་ཆེན་འབར་བ་སྤོས་ཕོར་པུསྟི་བསྣམས། །སེམས་དཔའི་སྐྱིལ་ཀྲུང་ཟླ་བའི་སྟེང་ན་བཞུགས་ཤིང་མཛེས། །མཐུ་ཆེན་ཐོབ་དང་ངན་སོང་འདྲེན་དང་མྱ་ངན་དྲ་བ་ཅན་གྱི་འོད། །དམར་དང་པདྨ་རཱ་ག་དུང་མདོག་ཤིན་ཏུ་དཀར་དང་ཨུཏྤལ་མདོག །པདྨ་
ལྕགས་ཀྱུ་རལ་གྲི་དྲ་བ་བསྣམས། །ཤིན་ཏུ་མཛེས་པའི་རྒྱན་འཛིན་སྐུ་དང་ལྡན། །ཟླ་འོད་གཞོན་ནུ་ཐུགས་རྗེའི་སྟོབས་དང་ནམ་མཁའི་སྙིང་པོ་ནམ་མཁའི་མཛོད། །ཟླ་བ་ལྕགས་ཀྱུ་དང་ནི་རལ་གྲི་འབར་བ་རིན་ཆེན་སྒྲོམ་ནི་གཡས་གཡོན་འཛིན། །དཀར་སེར་དཀར་དང་ལྗང་གུ་མཐིང་
ཀའི་མདོག །སྐུ་མདོག་ཤིན་ཏུ་གསལ་བས་མ་འདྲེས་གསལ། །བདུག་པ་མེ་ཏོག་དྲི་དང་རོ། །མཐིང་ཀ་དཀར་དང་དམར་པོ་ལྗང་། །ལྕགས་ཀྱུ་ཞགས་པ་ལྕགས་སྒྲོག་དྲིལ། །མཐིང་ཀ་སེར་དམར་ལྗང་གུའོ། །དེ་ལྟར་དམ་ཚིག་ལྷ་བསྐྱེད་ནས། །ཐུགས་ཀར་མཚན་མ་རབ་ཏུ་
གསལ། །པྲ་ཀྲྀ་ཏི་པ་རི་ཤུདྡྷ་སརྦ་དྷརྨཱ་ཡ་དུ་ཏ་སརྦ་ཏ་ཐཱ་ག་ཏཱ་ཛྙཱ་ན་ཀཱ་ཡ། མཉྫུ་ཤྲཱི་པ་རི་ཤུདྡྷི་ཏཱ་མུ་པཱ་དཱ་ཡེ་ཏ་ཨ། ཡོངས་སུ་དག་པའི་ཡེ་ཤེས་སོ། །ཞིང་ནས་མ་ལུས་སྤྱན་དྲང་ངོ་། །དཀྱིལ་འཁོར་རིམ་བཞིན་ཡེ་ཤེས་རིམ་བཞིན་དུ་སྤྱན་དྲང་ངོ་། །སྠི་ཏོ་ཧྲྀ་དི་ཛྙཱ་ན་མཱུརྟྟི་ར་ཧཾ་བུདྡྷོ་བུདྡྷཱ་ནཱཾ།

ཏྲྱ་དྷྭ་ཝརྟྟི་མཱཾ་ཞེས་པས་སྐུ་བཞི་ལ་ཕྱག་བྱའོ། །དེ་ནས་ཛཿཧཱུཾ་བཾ་ཧོཿས་བསྟིམ་ཞིང་བྱིན་གྱིས་བརླབ་པ་ནི། ཨོཾ་ཧཱུཾ་ཧྲཱིཿཞེས་པས་སོ། །ད་ནི་དབང་བསྐུར་ཏེ་གསོལ་བ་གདབ་པ་ནི། ཨོཾ་སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར། སརྦ་དྷརྨཱ། ག་ག་ན་ཨ་མཱ་ལ་སུ་པ་རི་ཤུདྡྷ་དྷརྨཱ་དྷཱ་ཏུ་ཛྙཱ་ན་གརྦྷ་ཨཱཿ།
དེ་ནི་སློབ་དཔོན་འཇུག་པའོ། །དེ་ནས་སློབ་མ་འཇུག་པ་ནི། །རས་ཀྱིས་གདོང་ནི་བཀབ་ནས་སུ། །ལས་ཀྱི་རྡོ་རྗེ་ལམ་བསྟན་ནས། །ཤར་སྒོར་སློབ་མ་འདུག་སྟངས་ནི། །ཐལ་སྦྱོར་གུས་པའི་ཚུལ་གྱིས་འདུག །དེ་ནས་གསོལ་བ་གདབ་བྱ་སྟེ། །སངས་རྒྱས་ཀུན་གྱི་ཡེ་ཤེས་སྐུ། །
སློབ་དཔོན་ལ་ནི་སྐྱབས་སུ་མཆི། །དཀྱིལ་འཁོར་གཙོ་འཁོར་བཅས་ལ་ཡང་། །བདག་ནི་རྟག་ཏུ་སྐྱབས་སུ་མཆི། །ཐར་པ་ཆེན་པོའི་གྲོང་མཆོག་ཏུ། །མགོན་པོ་བདག་ནི་འཇུག་པར་འཚལ། །ཞེས་བརྗོད་ལ་མཎྜལ་དབུལ། དེ་ནས་སློབ་དཔོན་གྱིས་གསོལ་བ་ནི། དེ་བཞིན་
གཤེགས་པ་ཀུན་གྱི་གནས། །སྒྱུ་འཕྲུལ་དྲ་བའི་གྲོང་མཆོག་ཏུ། །བདག་གིས་ཁྱོད་ནི་གཞུག་པར་བྱ། །སྙིང་པོའི་དཀྱིལ་འཁོར་བསྟན་པར་བྱ། །གོང་གི་སྔགས་ཀྱིས་དཀྱིལ་འཁོར་གྱི་ལྷ་ལ་ཕྱག་བྱེད་དུ་གཞུག །དེ་ནས་སྡོམ་པའི་ཆོ་ག་སྦྱིན་པ་ནི། །སངས་རྒྱས་ཆོས་དང་དགེ་
འདུན་གསུམ། །གསུམ་ལ་སྐྱབས་སུ་མཆི་བར་བགྱི། །འདི་ནི་སངས་རྒྱས་རིགས་ཡིད་འོང་། །སྡོམ་པ་རྟག་ཏུ་གཟུང་བར་བྱ། །ཐབས་ནི་རྡོ་རྗེ་ཤེས་རབ་དྲིལ། །ཐབས་དང་ཤེས་རབ་སྡོམ་པ་གཟུང་། །དེ་ནི་རྡོ་རྗེ་རིགས་ཀྱི་མཆོག །སྡོམ་པ་དེ་ནི་གཟུང་བར་བྱ། །ཉིན་རེ་བཞིན་
ནམ་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །རིན་ཆེན་རིགས་མཆོག་ཆེན་པོ་ཡི། །སྡོམ་པ་རྟག་ཏུ་གཟུང་བའོ། །ཕྱི་ནང་གསང་བ་ཐེག་པ་གསུམ། །དམ་པའི་ཆོས་ཀྱང་མ་ལུས་གཟུང་། །པདྨའི་རིགས་མཆོག་ཆེན་པོ་སྟེ། །དམ་ཚིག་ཡིད་དུ་འོང་བ་གཟུང་། །སྡོམ་པ་
ཐམས་ཅད་ལྡན་པ་དང་། །མཆོད་སྦྱིན་ལས་ཀྱང་ཅི་ནུས་བྱ། །ལས་ཀྱི་རིགས་མཆོག་ཆེན་པོ་ཡི། །སྡོམ་པ་དག་ཀྱང་གཟུང་བར་བྱ། །ད་ནི་ཁྱོད་ཀྱིས་འདི་གྱིས་ཤིག །ལས་རྣམས་སུ་ལ་སྨྲ་མི་བྱ། །འདི་ནི་སེམས་ཅན་དམྱལ་བའི་ཆུ། །འདི་ལས་འདས་ན་བརླག་པར་འགྱུར། །

ཨོཾ་ཨ་མྲྀ་ཏ་ཧཱུཾ་ཧཱུཾ་ཧཱུཾ་པཉྩ་ཧྲི། ཞེས་པས་ལན་གསུམ་སྦྱིན་ནོ། །ད་ནི་དཀྱིལ་འཁོར་གྱི་འཁོར་ལོ་སློབ་དཔོན་ནུས་པ་དང་ལྡན་པས་སློབ་མ་ཉིད་ལ་བསྟིམས་ནས་བསྲུང་། ཕྲིན་ལས་རྣམ་བཞིའི་ཁ་དོག་བརྟག །སྠི་ཏོ་ཧྲྀ་དི་ཛྙཱ་ན་མཱུརྟྟི་ཨ། ཞེས་པས་བྱིན་གྱིས་བརླབས་
དེ་ནས་མེ་ཏོག་དོར་བྱས་ནས། །སྤྱན་ནི་ལེགས་པར་དབྱེ་བར་བྱ། །ཇི་ལྟར་མིག་མཁན་རྒྱལ་པོ་ལྟར། །དེ་བཞིན་དུ་ནི་སྤྱན་དབྱེའོ། །ཨོཾ་ཨ་བྷཱ་བ་སྭ་བྷཱ་བ་བི་ཤུདྡྷ་བཛྲ་ཙཀྵུ་ཨ་ཨཱ་ཨཾ་ཨཿབསྟོད་པ་བཞིན་སྤྱན་དབྱེའོ། །གདོང་གཡོགས་ཕུད་ལ་འདི་སྐད་དོ། །དཀྱིལ་འཁོར་དམ་
པ་འདི་ལ་ལྟོས། །ད་ནི་དང་བ་རབ་ཏུ་བསྐྱེད། །སྡིག་པ་ཐམས་ཅད་ཞི་བ་དང་། །དངོས་གྲུབ་རྣམ་གཉིས་འདི་ལས་འབྱུང་། །དེ་ཕྱིར་འདི་ལ་ནན་ཏན་གྱིས། །དཀྱིལ་འཁོར་ལྷ་དང་སྔགས་བསྒྲུབ་བྱོས། །ཞེས་བྱས་ནས། རང་གི་གུ་ཧྱ་ན་མ་དང་། །ཡི་དམ་ལྷ་རྣམས་གསལ་བར་
བསྟན། །ལྷ་རྣམས་ཕུང་པོ་ཁམས་སུ་བཤད། །དེ་ནས་དཀྱིལ་འཁོར་རབ་ཏུ་བཤད། །གྲུ་བཞི་ཚད་མེད་བཞི་དང་ནི། །སྒོ་བཞི་དྲན་པ་ཉེར་གཞག་བཞི། །རྟ་བབས་ཡང་དག་སྤོང་བ་བཞི། །དྲ་བ་དྲ་བ་ཕྱེད་པ་ཡང་། །ཡང་དག་སྤོང་བ་བཞི་པའོ། །ཀ་བ་བརྒྱད་ནི་འཕགས་
ལམ་བརྒྱད། །ཚོམ་བུ་ལྔ་ལྡན་ཕ་རོལ་ཕྱིན། །རྡོ་རྗེའི་གདུང་ནི་ཤེས་རབ་བོ། །འཁོར་ལོ་ཆོས་ཀྱི་འཁོར་ལོ་སྟེ། །སྟོང་པ་བཅུ་དྲུག་ཕྱི་ཡང་ངོ་། །དེ་ནས་མཎྜལ་བྱས་ནས་ནི། །ཡོ་བྱད་རྫས་ཀྱིས་བླ་མ་མཆོད། །དེ་རྗེས་དབང་ནི་རབ་བསྐུར་ཕྱིར། །སྒོ་ལྷོར་སྣ་ཚོགས་པདྨའི་སྟེང་། །
སློབ་མ་བློ་ལྡན་དེ་སྟེང་གཞག །བདག་ཉིད་དཀྱིལ་འཁོར་རབ་གསལ་བས། །ལས་ཀྱི་ཁྲོ་བོའི་སྤྲུལ་པ་སྤྲོ། །བདུད་རྩི་ཆུ་ཡིས་བསྲུང་བར་གཏོར། །ཨོཾ་ཡ་མཱནྟ་ཀ་ཧཱུཾ་ཁཾ། ཨོཾ་ཀཱ་ལ་རཱུ་པ་ཧཱུཾ་ཧྲཱིཿ། བར་ཆོད་བགེགས་རྣམས་བསལ་ནས་ནི། །དྲ་བ་གུར་གྱིས་བསྲུང་བ་དང་། །ཁྲོ་བོ་
དྲུག་གིས་བསྲུང་བ་ལ། །རིམ་པ་བཞིན་དུ་དབང་བསྐུར་རོ། །བུམ་པའི་ཆུ་རྣམས་ཐམས་ཅད་ཀུན། །གཙོ་བོའི་བུམ་པར་ཀུན་བསྡུས་ནས། །བདག་ཉིད་ལྷ་ཡི་སྐུར་གསལ་བས། །སློབ་མ་བྱིན་བརླབ་བྱ་བའི་ཕྱིར། །དེ་ནས་བུམ་པ་བླང་ནས་ནི། །སློབ་མའི་མགོ་ལ་རབ་

གཏུགས་ཏེ། །ཨོཾ་ཨ་བྷི་ཥིཉྩ་མཾ་ཧཱུཾ། ཇི་ལྟར་སངས་རྒྱས་བཅོམ་ལྡན་འདས། །དགའ་ལྡན་གནས་ན་བཞུགས་པ་ལ། །ལྷ་རྣམས་ཀྱིས་ནི་ཁྲུས་གསོལ་ལྟར། །དེ་བཞིན་བདག་གིས་ཁྲུས་གསོལ་ལོ། །ཨོཾ་དུཿཁ་ཙྪེ་ད་ཧཱུཾ། དེ་ནས་དབུ་རྒྱན་ནི། ཡེ་ཤེས་ལྔ་ཡི་རང་བཞིན་
གྱིས། །སོ་སོ་ཡང་དག་རབ་གསལ་ཕྱིར། །བསྟིམས་ནས་མཆོད་ཅིང་བསྟོད་ནས་ནི། །མཉམ་ཉིད་གཟུང་འཛིན་སྤང་བས་བསྐུར། །ཨོཾ་བཱ་གཱི་ཤྭ་ར་ཏྲཱཾ། ཐབས་དང་ཤེས་རབ་གཉིས་མེད་པའི། །ཡེ་ཤེས་ལྔ་ལྡན་ལོག་ལྟ་འཇོམས། །སྟོང་ཉིད་དོན་སྟོན་རྡོ་རྗེ་ཆེ། །བུ་
ཁྱོད་ཐུགས་ལ་གནས་པར་གྱིས། །ཨོཾ་བཛྲ་ཏཱིཀྵྞ་ཧྲཱིཿ། ཐབས་དང་ཤེས་རབ་གཉིས་མེད་དོན། །རྒྱུན་མི་འཆད་པར་འགྲོ་དོན་ཕྱིར། །མཆོད་ཅིང་བསྟིམས་ནས་དབང་བསྐུར་ཕྱིར། །དི་རིང་ཁྱོད་ལ་དབང་བསྐུར་རོ། །ཨོཾ་ཛྙཱ་ན་ཀཱ་ཡ་ཧ། མཚན་རྣམས་ཐམས་ཅད་ཡོངས་རྫོགས་
པའི། །ཤེས་རབ་ཡེ་ཤེས་གཉིས་མེད་མཚན། །པུསྟི་གླེགས་བམ་མཆོད་ནས་བསྟིམ། །དི་རིང་བུ་ཁྱོད་མིང་དབང་བསྐུར། །ཨོཾ་པྲཛྙཱ་ཛྙཱ་ན་མཱུརྟྟ་ཡེ་ཨོཾ། ཡེ་ཤེས་ལྔ་ལྡན་དྲུག་རྫོགས་པ། །སངས་རྒྱས་སྲས་པོ་དམ་པའི་མཆོག །སྤྱོད་ལམ་རྒྱུན་དུ་ཕྲེང་བའི་དབང་། །དི་རིང་ཁྱོད་
ལ་བསྐུར་བར་བྱ། །ཨོཾ་ཨ་ར་པ་ཙ་ན་ཧཱུཾ། །ཉོན་མོངས་སྡུག་བསྔལ་གཅོད་པ་དང་། །ཤེས་བྱ་མ་རིག་བསལ་བའི་ཕྱིར། །ཤེས་རབ་མཚོན་ཆེན་རལ་གྲི་འདི། །བུ་ཡིས་རྟག་ཏུ་གཟུང་བར་གྱིས། །ཨོཾ་པྲཛྙཱ་ཛྙཱ་ན་མཱུརྟྟ་ཡེ། བཛྲ་ཏཱིཀྵྞ། དུཿཁ་ཙྪེ་ད་དྷ་ར་ཧཱུཾ། ལྷ་རྣམས་མཆོད་
དང་སེམས་ཅན་མཉེས། །ཞི་དང་རྒྱས་ལ་སོགས་པ་རྣམས། །ལས་རྣམས་ཐམས་ཅད་ཁྱོད་ཀྱིས་གྱིས། །བསམ་པ་བཟང་པོས་དེ་གྱིས་ཤིག །དེ་ནས་ད་ནི་བདག་གིས་ནི། །རི་དྭགས་རྣ་བ་བཞིན་དུ་གོས། །གྱོན་ནས་ཁྱོད་ལ་ལུང་བསྟན་གྱིས། །དེ་བཞིན་གཤེགས་པ་
འདུས་པ་ཡི། །དངོས་གྲུབ་རྣམ་གཉིས་ཐོབ་བྱའི་ཕྱིར། །འགྲོ་དྲུག་དུག་རྣམས་གཞོམ་པའི་ཕྱིར། །འགྲོ་དྲུག་ཐར་པའི་ལམ་འདི་ཐོབ། །སརྦ་ཏ་ཐཱ་ག་ཏ་ཛྙཱ་ན་ཀཱ་ཡ་བྷུར་བྷུ་བ་སྭཿ་ཧཱཾ། ཆོས་ཀྱི་དུང་དེ་སྒྲ་ཆེན་ལྡན། །ཆོས་ཀྱི་གཎྜི་སྒྲ་བོ་ཆེ། །ཕྱོགས་བཅུར་ཆོས་ཀྱི་རྔ་སྒྲ་སྒྲོགས། །ཆོས་

ཀྱིས་བསྐྱབ་ཕྱིར་གདུགས་ཕུབ་བོ། །ཨོཾ་པྲཛྙཱ་ཛྙཱ་ན་མཱུརྟྟ་ཡེ། སཾ་གཱི་ཏི་ཨོཾ། ཨོཾ་བཛྲ་ཏཱིཀྵྞ་གཎྜི་ཧྲཱིཿ། ཨོཾ་ཛྙཱ་ན་ཀཱ་ཡ་དུནྡུ་ཧ། ཨོཾ་དུཿཁ་ཙྪེ་ད་ཚ་ཏྲཾ་ཧཱུཾ། ཨོཾ་བཱ་གཱི་ཤྭ་ར་རཏྣེ་ཏྲཱཾ། ཨོཾ་ཨ་ར་པ་ཙ་ན་ཛྙཱ་ནཻ་ཀ་ཙཀྵུ་བི་མཱ་ལ་ཧཱུཾ། དེ་ལྟར་དབང་རྣམས་རྫོགས་པ་དང་། །
མཆོད་ཅིང་བསྟོད་ལ་སྦྱིན་སྲེག་བྱ། །དེ་ལྟར་རྫོགས་ནས་གཏོར་མ་གཏང་། །ཡེ་ཤེས་གཤེགས་སུ་གསོལ་བ་ནི། །སྭ་ཨརྠཉྩེ་ཝཱ་པ་ར་ཨརྠཉྩེ་ཝ། སཱ་དྷི་ཏཾ་གཙྪ་མུ་པ་ད་ཡེ་ཏི་ཨ། །དེ་ལྟར་གཤེགས་ནས་མུཿཞེས་བརྗོད། །དམ་ཚིག་བདག་ལ་བསྡུ་བར་བྱ། །དཀྱིལ་འཁོར་
རྡུལ་ཚོན་མཐའ་ནས་བསྡུ། །རབ་ཏུ་གནས་པར་བྱ་བ་ནི། །དང་པོར་བསྙེན་པ་རྫོགས་པར་བྱ། །དེ་ནས་ས་ཡི་ཆོ་ག་ནི། །བླང་དང་བརྟག་དང་བསྲུང་བ་དང་། །སྦྱིན་ཞིང་བྱིན་བརླབ་བསྲུང་བར་བྱ། །དེ་ནས་བུམ་པ་སྟ་གོན་བྱ། །གསེར་དངུལ་ཟངས་ལ་སོགས་པ་ཡི། །ས་བོན་མཚན་
མ་སོ་སོར་བྲི། །སྨན་ལྔ་འབྲུ་ལྔ་རིན་ཆེན་བླུགས། །འབྲས་བུ་དྲི་དང་ཁ་རྒྱན་གདགས། །ཨོཾ་སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར། ཨོཾ་ཧཱུཾ་ཧྲཱིཿ། བྷ་ག་ཝཱན་ཛྙཱ་ན་མཱུརྟྟི། བཱ་གཱི་ཤྭ་ར། མ་ཧཱ་ཝ་ཙ། སརྦ་དྷརྨཱ་ག་ག་ན། ཨ་མ་ལ་སུ་པ་རི་ཤུདྡྷ་དྷརྨཱ་དྷཱ་ཏུ་ཛྙཱ་ན་གརྦྷ་ཨཱཿ། ལྷ་རྣམས་བུམ་
པར་གསལ་བར་བསྐྱེད། །ས་བོན་མཚན་མ་སོ་སོར་བྲི། །མཎྜལ་དུ་ནི་གོ་རིམས་དགོད། །རྣམ་རྒྱལ་བུམ་པ་རྫོགས་པར་རོ། །དེ་ནས་གོ་རིམས་བཞིན་དུ་གཞག །མཎྜལ་དྲི་ཡི་ཐིག་ལེ་བྱ། །མཆོད་པ་ལ་སོགས་གཞུང་བཞིན་དབུལ། །དཀྱིལ་འཁོར་འཁོར་ལོ་བསྐྱེད་
ནས་ནི། །ཡེ་ཤེས་སྤྱན་དྲང་བསྟིམས་ནས་ནི། །མཆོད་དང་རྩ་བའི་བཟླས་པ་བྱ། །ཨོཾ་ཨ་ར་པ་ཙ་ན་ཧཱུཾ། དེ་ནས་མཁའ་ལ་གདེག་པར་བྱ། །སྟན་ནི་སྦྱང་བ་ལེགས་བྱས་ནས། །ཁྲུས་ནི་ཡོངས་དག་རྫོགས་བྱས་ནས། །ཡར་གྱི་ངོ་ཡི་ཟླ་བ་དང་། །སྔ་དྲོ་དྲི་མེད་གཙང་མའི་གོས། །གྱོན་པའི་སློབ་དཔོན་
ཐིག་ལས་བྱ། །ཚོན་གྱི་ལས་ཀྱང་རྫོགས་བྱས་ནས། །བསྐྱེད་དང་མཆོད་དང་བསྟོད་སོགས་བྱས། །དེ་ནས་རབ་ཏུ་གནས་པ་བྱ། །ཐམས་ཅད་སྐུ་གསུམ་དག་ཏུ་བསྐྱེད། །དེ་ནས་སྤྱན་ནི་དྲང་བྱ་སྟེ། །ཇི་ལྟར་སངས་རྒྱས་བཅོམ་ལྡན་འདས། །རང་བཞིན་གནས་ན་བཞུགས་པ་ལ། །

ཆོས་དབྱིངས་གནས་སུ་གཤེགས་པ་ལྟར། །འདི་ཉིད་དུ་ནི་གཤེགས་སུ་གསོལ། །ཇི་ལྟར་སངས་རྒྱས་བཅོམ་ལྡན་འདས། །འོག་མིན་གནས་ན་བཞུགས་པ་ལས། །བདེ་བ་ཅན་དུ་གཤེགས་པ་ལྟར། །འདི་ཉིད་དུ་ནི་བཞུགས་སུ་གསོལ། །ཇི་ལྟར་སངས་རྒྱས་བཅོམ་
ལྡན་འདས། །དགའ་ལྡན་གནས་ན་བཞུགས་པ་ལ། །སྤྲུལ་པའི་སྐུ་རུ་གཤེགས་པ་ལྟར། །འདི་ཉིད་དུ་ནི་བཞུགས་སུ་གསོལ། །ཨོཾ་པྲ་ཀྲྀ་ཏི་པ་རི་ཤུདྡྷཿ། སརྦ་དྷརྨཱ། ཡ་དུ་ཏ། ཨོཾ་པྲ་ཀྲྀ་ཏ་པ་རི་ཤུདྡྷ་སཾ་བོ་ཏ་ཛ་ཏུ་ཏ། ཨོཾ་པྲ་ཀྲྀ་ཏ་པ་རི་ཤུདྡྷ་ནི་མཱ་ན་ཛ་ཏུ་ཏ། ཨོཾ་སྠི་ཏོ་
ཧྲྀ་དི་ཛྙཱ་ན་མཱུརྟི། ར་ཧཾ་བུདྡྷི་བུདྡྷ་ནཱཾ། ཏྲྱཻ་དྷྭ་ཝརྟཱི་ནཱཾ། ཨོཾ་སརྦ་ཏ་ཐཱ་ག་ཏ་དྷཱུ་པ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཨཱཿཧཱུཾ། ཞེས་བྱ་བས་མཆོད་ནས་དེ་ནས་ཛཿཧཱུཾ་བཾཾ་ཧོཿཞེས་པས་བསྟིམ་པར་བྱའོ། །ཨོཾ་ཨ་བྷཱ་བ་སྭ་བྷཱ་བ་བི་ཤུདྡྷོ། །བཛྲ་ཙཀྵུ་བཛྲ་ཙཀྵུ་བཛྲ་ཙཀྵུ་ཨ་ཨཱ་ཨཾ་ཨཿ།
དེ་ནས་ཨ་སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར། ག་ག་ན་ཨ་མ་ལ་སུ་པ་རི་ཤུདྡྷོ། །བཛྲ་དྷཱ་ཏུ། དུཿཁ་ཙྪེ་ད། ཛྙཱ་ན་གརྦྷ་ཨཱཿ། ཨ་སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར། ག་ག་ན། ཨ་མ་ལ་སུ་པ་རི་ཤུདྡྷ། རཏྣ་དྷཱ་ཏུ་བཱ་གཱི་ཤྭ་ར། ཛྙཱ་ན་གརྦྷ་ཨཱཿ། ཨ་སརྦ་ཏ་ཐཱ་ག་ཏ་ཧྲྀ་ད་ཡ།
ཧ་ར་ཧ་ར། ག་ག་ན། ཨ་མཱ་ལ་སུ་པ་རི་ཤུདྡྷ། པདྨ་དྷ་ཏུ། བཛྲ་ཏཱིཀྵྞ། ཛྙཱ་ན་གརྦྷ་ཨཱཿ། ཨ་སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར། ག་ག་ན། ཨ་མ་ལ་སུ་པ་རི་ཤུདྡྷ། ཀརྨ་དྷཱ་ཏུ། ཛྙཱ་ན་ཀཱ་ཡ་ཛྙཱ་ན་གརྦྷ་ཨཱཿ། ཨ་སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར། ག་ག་ན། ཨ་མ་ལ་
སུ་པ་རི་ཤུདྡྷོ། དྷརྨ་དྷཱ་ཏུ། པྲཛྙཱ་ཛྙཱ་ན་མཱུརྟྟ་ཡེ། ཛྙཱ་ན་གརྦྷ་ཨ། བུམ་པ་ལྔས་དབང་བསྐུར་ཏེ། ཨོཾ་ཧྲཱིཿཀཱ་ལ་རཱུ་པ་ཧཱུཾ། ཞེས་བྱ་བས་བགེགས་བསྐྲད་ལ་ཕྱག་རྒྱ་ནི་ལག་པ་མཉམ་པར་སྦྱར་ཞིང་བཅིངས་པ་ལ་མཐེ་བོ་གཉིས་དང་མཐེ་ཆུང་གཉིས་ནང་དུ་གཞག་རྩེ་མོ་ལྟར་བྱས་
པ་ནི་རྡོ་རྗེ་སྟེ་སྡུག་བསྔལ་གཅད་པའི་ཕྱག་རྒྱའོ། །ལག་པ་མཉམ་པར་ཐལ་མོ་སྦྱར་ནས་མཛུབ་མོ་དང་མཐེ་བོ་དང་གུང་མོ་གཉིས་རྩེ་མོ་སོ་སོར་བྱས་པ་ནི་རིན་པོ་ཆེ་སྟེ་ངག་གི་དབང་ཕྱུག་གི་ཕྱག་རྒྱའོ། །ལག་པ་ཐལ་མོ་སྦྱར་ནས་ཕན་ཚུན་དུ་བསྣོལ་བ་ལ་གུང་མོ་བསྒྲེངས་ཏེ་ཚིགས་

བཅག་ནས་རྩེ་སྤྲད་པ་ནི་པདྨ་སྟེ་རྡོ་རྗེ་རྣོན་པོའིའོ། །ལག་པ་ཐལ་མོ་མཉམ་པར་སྦྱར་ཏེ་གུང་མོ་གཉིས་ནང་དུ་མཉམ་པར་སྦྱར་ཏེ་སྲིན་ལག་གཉིས་བསྣོལ་ལ་མཛུབ་མོ་དང་མཐེའུ་ཆུང་གཉིས་ཕྱིར་བསྐྱེད་དེ། མཐེ་བོང་གཉིས་དང་སྦྱར་བ་ནི་རྡོ་རྗེ་རྒྱ་གྲམ་སྟེ་ཛྙཱ་ན་ཀཱ་
ཡའིའོ། །ལག་པ་རྒྱབ་སྦྱར་ནས་སོར་མོ་བསྣོལ་ཏེ་མཐེ་བོང་མཐིལ་དུ་སྦྱར་བ་ནི་འཁོར་ལོ་སྟེ་པྲཛྙཱ་ཛྙཱ་ནའི་ཕྱག་རྒྱས་བུམ་པ་བླངས་ལ་དབང་བསྐུར་རོ། །དེ་ནས་འཁོར་ལོས་དབང་བསྐུར་བ་ནི། ཨོཾ་བཛྲ་སཏྭ་ཛྙཱ་ན་ཙཀྲ་ཧཱུཾ། དེ་ནས་དུང་གིས་དབང་བསྐུར་བ་ནི། ཨོཾ་བཛྲ་ཤཾ་ཀ་ཛྙཱ་ན་སཏྭ་
ཧཱུཾ། དེ་ནས་གདུགས་ཀྱིས་དབང་བསྐུར་བ་ནི། །ཨོཾ་བཛྲ་དྷྭ་ཛ་ཚ་ཏྲཾ་ཞེས་པས་སོ། །དེ་ནས་སྦྱིན་སྲེག་མཆོད་སྦྱིན་བྱ། །གཏོར་མ་བཏང་ནས་དཀྱིལ་འཁོར་བསྡུའོ། །བདག་གིས་འདི་བྱས་དགེ་བས་ནི། །ཐམས་ཅད་འབྲས་བུ་ཐོབ་པར་ཤོག །ཤར་ནས་ལྷོ་རུ་ཟ་ཧོར་ཡུལ་དུ་ནི། །
ཟླ་དང་འོད་ཀྱིས་གང་བའི་སྐལ་ལྡན་ལ། །གཉིས་སུ་མེད་ཅིང་སྦས་པའི་དོན་ལ་མཁས། །ཆོས་ཀྱི་དམ་པ་དེ་ཉིད་དཔལ་དུ་བྱུང་། །ཆོས་ཀྱི་དམ་པ་བཟང་པོའི་གདམས་ངག་འདི། །རིན་ཆེན་ལྟ་བུར་འགྲེལ་པ་རྣམ་གཉིས་ཐོས། །དེ་བསྒྲུབས་དངོས་གྲུབ་འབྲས་བུ་ཐོབ་གྱུར་ནས། །ཐམས་
ཅད་བླ་མེད་གནས་སུ་འདྲེན་གྱུར་ཅིག །འཕགས་པ་འཇམ་དཔལ་གྱི་དཀྱིལ་འཁོར་གྱི་ཆོ་ག་ཡེ་ཤེས་གསལ་བ་ཞེས་བྱ་བ་སློབ་དཔོན་གཉིས་སུ་མེད་པ་སྦས་པས་མཛད་པ་རྫོགས་སོ།། །།རྒྱ་གར་གྱི་མཁན་པོ་དྷརྨ་ཤྲཱི་མི་ཏྲ་དང་། ལོ་ཙཱ་བ་དགེ་སློང་ཆོས་ཀྱི་བཟང་
པོས་བསྒྱུར་བའོ།། ༄