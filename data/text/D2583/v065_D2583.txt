༄༅༅། །རྒྱ་གར་སྐད་དུ། ཨཱརྱ་མཉྫུ་ཤྲཱི་པྲ་ཏིཥྛ་བི་དྷིཿ། བོད་སྐད་དུ། འཕགས་པ་འཇམ་དཔལ་གྱི་རབ་ཏུ་གནས་པའི་ཆོ་ག །འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཉེས་པ་ཀུན་དང་རྣམ་
བྲལ་ཞིང་། །འགྲོ་བ་ཀུན་ལ་ཕན་མཛད་པ། །དང་པོ་ཀུན་ལ་ཁྱབ་གྱུར་པ། །འཇམ་པའི་དབྱངས་ལ་ཕྱག་འཚལ་ལོ། །དེ་ལ་དང་པོར་རེ་ཞིག་འཕགས་པ་འཇམ་དཔལ་གྱི་མཚན་མ་ཐོབ་པར་བྱས་ལ། དང་པོར་ཉི་མ་བཟང་པོ་ལ་ཁྲུས་བྱ་ཞིང་ལུས་དྲི་ཞིམ་པོས་བྱུགས་ལ། རྒྱན་སྣ་
ཚོགས་པས་བརྒྱན་ཏེ། རབ་ཏུ་གནས་པའི་ཡོ་བྱད་ཀུན་བསོགས་ཏེ། བདག་ཉིད་འཇམ་པའི་དབྱངས་ཀྱི་རྣལ་འབྱོར་དང་ལྡན་པས་འདུག་ལ། སྟེགས་བུ་གྲུ་བཞི་པ་དཔངས་སུ་ཁྲུ་དོ་པ་བྲིས་ལ་དེའི་སྟེང་དུ་ལུགས་སྐུ་དང་པོ་ཏི་ལ་སོགས་རབ་གནས་བྱ་བར་འོས་པ་བཞུགས་སུ་གསོལ་ཏེ།
སོ་སོའི་སྐུ་བསྐྱེད་བྱིན་གྱིས་བརླབས་ལ། བླ་རེ་ལ་སོགས་པ་སྣ་ཚོགས་ཀྱིས་བརྒྱན་ཏེ། དེ་ལ་གླུ་དང་གར་དང་རོལ་མོ་ལ་སོགས་པས་བརྒྱན་ནས་ཕྱི་དྲོའི་དུས་སུ་རིམ་པས་ཁྲུས་བྱས་ཏེ། དེའང་སྐུ་གཟུགས་ལ་ན་བཟའ་སེར་པོ་གསོལ་ཏེ་སྦྱང་བར་བྱའོ། །དེ་ནས་ཡང་ཧཱུྃ་ཡོངས་སུ་
གྱུར་པའི་ཡུངས་ཀར་ཁུ་ཚུར་གཉིས་ཀྱིས་བཟུང་ལ་བསྐོར་ཏེ། ཁམ་ཕོར་དང་ཉེ་བའི་ཤིང་སས་བསྐོར་བ་ལན་གསུམ་དུ་བྱས་ནས། དེ་བཞིན་དུ་ཨོཾ་བཟླས་པའི་ཆུས་བསྐོར་བ་ལན་གསུམ་དུ་བྱའོ། །དེ་ནས་བའི་རྣམ་ལྔ་དང་དཱུར་བའི་པིར་གྱིས་བྱུག་གོ། །གཞན་རྣམས་ནི་མེ་ལོང་ལ་བཀྲུའོ། །དེ་ནས་དྲི་

ཞིམ་པའི་ཆུས་བྱུགས་ལ། ཨོཾ་སརྦ་ཏ་ཐཱ་ག་ཏ་ཨ་ཙ་ཤི་ཛ་ཡ་བཛྲ་སྭཱ་ཧཱ། ཞེས་པའི་མན་ངག་གིས་བྱུགས་ལ། དེ་ཨུ་དུམྦཱ་ར་ལ་སོགས་པས་ཕྱིའོ། །དེ་ནས་ཡང་འདག་ཆལ་གྱིས་བྱུགས་ལ། དེ་ནས་བུམ་པ་རྣམས་ཀྱིས་ཁྲུས་བྱའོ། །དེ་ནས་ཁྲུས་སའི་སྟེགས་བུ་དཀྱིལ་འཁོར་གྱི་བདག་ཉིད་དུ་
བྱས་ལ། མཆོད་པ་ནས་རྒྱས་གདབ་པའི་བར་དུ་བྱས་ལ། དེ་ནས་བུམ་པ་རྣམས་དང་དབུ་རྒྱན་དང་དར་དཔྱངས་ཀྱི་ཆས་བྱས་ལ་མཆོད་པ་རྣམས་ཀྱིས་མཆོད་ནས་བསྟོད་དེ་བཟླས་པ་བྱའོ། །དེ་ནས་བདག་ཉིད་ཀྱིས་གཏོར་མ་བཏང་སྟེ། ནང་དུ་སྦྱིན་སྲེག་བྱས་ལ། བདག་ཉིད་སྤོས་སྣོད་ལག་ཏུ་ཐོགས་ལ། །
འཕགས་པ་འཇམ་དཔལ་བཅོམ་ལྡན་འདས། །རིག་སྔགས་རྒྱལ་ལ་ཕྱག་འཚལ་ལོ། །སློབ་མ་རྣམས་ལ་བརྩེ་བ་དང་། །ཁྱེད་རྣམས་ལ་ཡང་མཆོད་པའི་ཕྱིར། །ཐུགས་རྗེའི་བདག་པོ་ཅན་རབ་གནས། །མགོན་པོ་བདག་ནི་བགྱིད་པར་འཚལ། །བཅོམ་ལྡན་བདག་ནི་གུས་པ་ལ། །
དེ་བས་གནང་བ་མཛད་པར་རིགས། །བདག་མིང་རྡོ་རྗེ་འདི་ཞེས་བྱ། །རིག་པའི་རྒྱལ་པོ་འདི་ཞེས་བྱ། །ཡོ་བྱད་ཅི་འབྱོར་པ་ཡིས་ནི། །གནང་བས་རབ་གནས་བགྱི་བར་འཚལ། །བདག་དང་སློབ་མར་བཅས་པ་ལ། །ཐུགས་བརྩེ་བར་ནི་ཉེར་དགོངས་ནས། །ཚོགས་པ་
ཐམས་ཅད་རབ་གནས་ལ། །བྱིན་གྱིས་བརླབ་པར་མཛད་དུ་གསོལ། །ཞེས་བརྗོད་ལ། དེ་ནས་མཆོད་དེ་ཡི་གེ་བརྒྱ་པ་དང་། རབ་ཏུ་གནས་པའི་སྔགས་བཟླས་ལ་དགེ་བའི་རྩ་བ་བསྔོ་སྟེ། རབ་གནས་ཀྱི་ལྷ་གཤེགས་སུ་གསོལ་ལ། བདག་ཉིད་བསྲུང་བའི་ཕྱིར་ཡང་ཡི་
གེ་བརྒྱ་པ་བཟླས་སོ། །དེ་ནས་ནང་པར་ལངས་ལ་བདག་ཉིད་ལྷའི་རྣལ་འབྱོར་བྱས་ལ་མཆོད་པའི་ཡོ་བྱད་ཐམས་ཅད་བསགས་ལ་བྱིན་གྱིས་བརླབས་ཏེ། འཕགས་པ་འཇམ་དཔལ་བཅོམ་ལྡན་འདས་ལ་སོགས་པའི་ཚིག་ལ་ནང་པར་བྱས་ལ་ད་ནི་བྱ་བ་བཅུག་ལ། ལྷ་བསྐུལ་ལ། སྔར་གྱི་
ལྷག་པར་གནས་པའི་གཤེགས་སུ་གསོལ་བ་མ་གཏོགས་པའི་ཆོ་ག་རྣམས་ཇི་ལྟ་བ་བཞིན་དུ་བྱས་ལ། དེ་ནས་རྩ་བའི་དཀྱིལ་འཁོར་དུ་བཅུག་ལ། དམ་ཚིག་བསྒྲག་གོ །དེ་ལྟར་ཆོ་ག་ཀུན་བྱས་ལ། ལྷ་མོ་བརྒྱད་ཀྱིས་མཆོད་ལ་བསྟོད་དེ། ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནེ་

སྭཱ་ཧཱ། ཞེས་པའི་སྔགས་དང་། གསེར་གྱི་ཐུར་མས་སྐུ་གཟུགས་ཀྱི་སྤྱན་ཕྱེ་ལ། འཇབ་ཚེས་སྙན་བྲུ་བ་དང་ཐུར་མས་ཤངས་བསལ་བ་དང་། སྤུ་གྲིས་ཕྱག་སེན་བྲེག་པ་དང་། སོ་མངས་ཀྱིས་དབུ་སྐྲ་བཤད་པ་དང་། མེ་ལོང་བསྟན་པ་དང་། ན་བཟའ་དང་བཤོས་
དབུལ་ཏེ། ཨཱཿདྱ་ཨན་ནཾ་ས་མཱ་དྷཱི་དྷྱ་ན་པྲི་ཎ་ནེ་སྭཱ་ཧཱ། ཙཱ་རུ་ལ་སོགས་པའི་ཕུད་དབུལ། དེ་བཞིན་དུ་སོ་རྩི་དང་གོས་ལ་སོགས་པ་དབུལ་ཏེ། ལྷ་ལ་ལོངས་སྤྱོད་དོ། །དེ་ནས་བརྟན་པར་གསོལ་བ་བཏབ་ལ། ཡི་གེ་བརྒྱ་པས་ཀྱང་། ནན་ཏན་བྱས་ལ་གཏོར་མ་བཏང་སྟེ། དེ་ནས་
རྒྱས་པའི་སྦྱིན་སྲེག་བྱས་ནས་མཐར་སློབ་མ་གཡོན་དུ་བཞག་ལ་སྦྱིན་སྲེག་བྱའོ། །ཚིགས་བཅད་འདི་ཡིས་ཡོན་བླངས་ཏེ། བླ་མ་ཡོངས་སུ་མཉེས་པ་ཡིས། །ལས་ཀྱི་དངོས་གྲུབ་ཐོབ་འགྱུར་པས། །ཐ་ན་བཀུར་སྟི་ཙམ་གྱིས་ཀྱང་། །བླ་མ་ཡོངས་སུ་མཉེས་པར་བྱའོ། །དེ་ནས་སྐུ་
གཟུགས་ལ་སློབ་མ་བསྐོར་བ་ལན་གསུམ་བྱེད་དུ་བཅུག་ལ། ཕྱག་དང་མཆོད་པ་ལ་སོགས་པ་བྱེད་དུ་བཅུག །སློབ་དཔོན་གྱིས་ཕྱོགས་སྐྱོང་ལ་གཏོར་མ་བྱིན་ལ། སྐུ་གཟུགས་ཡུན་རིང་དུ་གནས་པར་བྱ་བ་དང་། སློབ་མ་ཞི་བར་བྱ་བའི་ཕྱིར་བྱའོ། །བཟོད་པར་གསོལ་ཏེ་སྐུ་གཟུགས་
རབ་ཏུ་གནས་པའོ། །པུ་སྟི་ལ་སོགས་པ་རྣམས་ནི་ཡི་གེ་རྣམས་གསུང་རྡོ་རྗེ་ཆོས་སུ་གྱུར་པའི་ཡི་གེ་བསྐྱེད་པར་བྱའོ། །ལྷ་ཁང་དང་མཆོད་རྟེན་ལ་སོགས་པ་རྣམས་ནི་རྣམ་པར་སྣང་མཛད་དུ་ཡོངས་སུ་གྱུར་པར་བསམས་ལ་ཕྱོགས་བཅུ་ནས་ཡེ་ཤེས་སེམས་དཔའ་བཀུག་སྟེ། སྔར་བསྟན་པ་བཞིན་དུ་
མཆོད་པ་ལ་སོགས་པ་བྱས་ནས་སྔ་མ་བཞིན་དུ་བྱའོ། །རབ་གནས་དེ་ལྟར་མ་ནུས་ན། །བདག་ཉིད་ལྷག་པའི་ལྷར་བསྒོམས་ཏེ། །རྟེན་རྣམས་དགུག་སོགས་བྱས་ནས་ནི། །སོ་སོ་རང་གི་སྐུ་བསྐྱེད་དེ། །ཡེ་ཤེས་སེམས་དཔའ་བསྟིམ་བྱས་ལ། །དབང་རྣམས་བསྐུར་ཏེ་མཆོད་པ་བྱ། །རྟེན་
ཏེ་བཟླས་པ་ཅི་ནུས་བྱ། །བགྲང་ཕྲེང་རྡོ་རྗེ་ཆོས་སུ་བསྐྱེད། །ཡེ་ཤེས་བཅུག་སྟེ་མཆོད་པ་བྱ། །དེ་ཉིད་གསུང་གི་ཡི་གེར་བསྒྱུར། །བཟླས་པ་བྱས་ལ་བརྟན་པའོ། །དེ་ནས་རྩ་བའི་དཀྱིལ་འཁོར་གྱི་ཆོ་ག་ཅི་རིགས་སུ་བྱའོ། །རབ་ཏུ་གནས་པའི་ཆོ་ག་འདི། །བདག་གིས་རང་བཟོར་

བྱས་མིན་ཏེ། །སྒྱུ་འཕྲུལ་དྲ་བའི་རྒྱུད་ལས་འོངས། །ཀུན་གྱིས་འཇམ་དབྱངས་ཐོབ་པར་ཤོག །སློབ་དཔོན་ཤཱནྟིཾ་གརྦྷས་མཛད་པ་རྫོགས་སོ།། ༄