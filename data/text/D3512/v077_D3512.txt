༄༅༅། །རྒྱ་གར་སྐད་དུ། ཨཱརྱ་ཛཱཾ་གུ་ལྱཱ་བྷ་ག་བ་ཏྱཱཿཀལྤ། བོད་སྐད་དུ། བཅོམ་
ལྡན་འདས་འཕགས་མ་དུག་སེལ་བའི་རྟོག་པ། འཕགས་མ་དུག་སེལ་མ་ལ་ཕྱག་འཚལ་ལོ། །དེ་ནས་བཅོམ་ལྡན་འདས་མའི་ཐུགས་ཀྱི་རྟོག་པ་བདག་གིས་བཤད་པར་བགྱིའོ། །ཨོཾ་ཨ་སི་ཤུ་ལ་ཛི་ཧྭེ་ཛི་ཧྭེ་བཛྲ་ཀཱ་ཡཻ་གྲ་ས་གྲ་ས་ཛྭ་ལ་ཛྭ་ལ་མ་ཧཱ་ཛྭ་ལེ་མ་ཧཱ་ཡོ་གེ་ཤྭ་རི་ཧཱུཾ་ཧཱུཾ་ཕཊ་ཕཊ་
སྭཱ་ཧཱ། སྟོང་ཕྲག་བཅུ་བཟླས་པས་དུག་གི་ལས་ཐམས་ཅད་ཞི་བར་ནུས་པར་འགྱུར་རོ། །བཟླས་པ་ཡང་ཆོ་ག་འདིས་བྱའོ། །དུས་གསུམ་དུ་ཁྲུས་བྱས་ནས་ཆང་དང་། ཉ་དང་། སྒོག་པ་དང་། བཙོང་དང་། མར་ནག་དང་། ཚྭ་རྣམས་རྣམ་པར་སྤངས་ཏེ་དུས་གསུམ་དུ་བཟླས་པར་བྱའོ། །
ཇི་སྲིད་སྟོང་ཕྲག་བཅུའི་བར་དུའོ། །དེ་ནས་དངོས་གྲུབ་ཏུ་འགྱུར་རོ། །ཕྱི་ནས་འདི་རྣམ་པར་བཀོད་ནས་ལས་རྣམས་བྱའོ། །དང་པོ་རེ་ཞིག་སྔགས་པས་བདག་ཉིད་འདི་ལྟར་བསམ་པར་བྱ་སྟེ། གཞོན་ནུ་མའི་རྣམ་པ་སྐུ་མདོག་ལྗང་གུ། གདེངས་ཀ་བདུན་གྱིས་དབུ་ལ་རྣམ་པར་བརྒྱན་
པ། ཕྱག་བཞི་པ། ཞལ་གཅིག་པ། ཕྱག་དང་པོ་ན་རྩེ་གསུམ། གཉིས་པ་ན་རྨ་བྱའི་མཇུག་སྒྲོ། གསུམ་པ་ན་སྦྲུལ། བཞི་པ་ན་མི་འཇིགས་པ་རབ་ཏུ་བརྐྱང་པ། ཡན་ལག་ཐམས་ཅད་ལ་ཞབས་གདུབ་དང་། སྐ་རགས་དང་། དོ་ཤལ་དང་། རྣ་རྒྱན་ལ་སོགས་པ་སྦྲུལ་གྱི་རྣམ་

པར་བསམ་པར་བྱའོ། །བ་སྤུའི་ཁུང་བུ་རེ་རེ་ནས་མེ་འབར་ཞིང་ཀུན་ནས་འབྱུང་བ་དང་ལྡན་པ་རྣམ་པར་བསམ་པར་བྱའོ། །དེ་བཞིན་དུ་བདག་ཉིད་བརྟག་པར་བྱའོ། །བདག་གིས་རེ་ཞིག་ལྷ་རྣམས་ལ་དེ་ནས་སྦྲུལ་གྱིས་བཟུང་བ་དེའི་མདུན་དུ་བཀོད་ནས་ཟངས་མ་ལ་སོགས་
པའི་སྣོད་དུ་ཆུ་ལ་བཞག་ན་རིག་སྔགས་ལན་བདུན་དུ་མངོན་པར་བསྔགས་ནས་དེ་ལ་ལན་བདུན་དུ་མགོ་བོ་ལ་སོགས་པ་ལ་དུག་རྣམས་བྱབས་ནས་ཆུ་དེ་ལ་དེ་བཞིན་དུ་ཡང་ནས་ཡང་དུ་འཕང་བར་བྱའོ། །འདིས་དུག་མེད་པར་འགྱུར་རོ། །གཡོ་བའི་དུག་ལ་གང་དང་གང་ལ་དེ་བཞིན་དུ་གཏོང་བ་དེ་
དང་དེའི་གནས་ལ་ལན་བདུན་བཟླས་ཏེ། གང་ལ་གཟུངས་ཀྱིས་བཅིངས་ཤིང་། སྦྲུལ་གྱི་རྣམ་པར་འཁྱིལ་བར་སྦྱོར་བར་བྱའོ། །འདིའི་ཕྱག་རྒྱ་ནི་སྦྲུལ་གྱི་རྣམ་པའོ། །ཕུཿཞེས་པས་གཏོང་ཞིང་མཆེ་བའི་རྨའི་ཡན་ལག་ལས་དུག་འཐུངས་པ་བཞིན་དུ་བསམ་པར་བྱའོ། །དེ་ལྟ་བུས་ལས་གྲུབ་
པར་འགྱུར་ཞིང་གཞན་དུ་ནི་མ་ཡིན་ནོ། །བཅོམ་ལྡན་འདས་འཕགས་མ་དུག་སེལ་མའི་རྟོག་པ་རྫོགས་སོ།། ༄