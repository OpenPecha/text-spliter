༄། །དེའི་སྦྱིན་སྲེག་གི་ཆོ་ག་བཞུགས། །དེ་ནས་ཡང་དག་བཤད་བྱ་བ། །ས་གཞི་ཤིན་ཏུ་ལེགས་པ་ལ། །ཐབ་ཁུང་རྒྱར་ནི་ཁྲུ་གང་ཞིང་། །ཟབས་སུ་ཁྲུ་ཕྱེད་བརྐོས་
པ་དག །ཁ་ཁྱེར་སོར་བཞི་གཉིས་དོར་བྱ། །བ་ཡི་རྣམ་པ་ལྔ་ཡིས་བྱུགས། །ཁ་དོག་དཀར་པོ་བྱས་ནས་ཀྱང་། །དྲི་དཀར་འོ་མ་མེ་ཏོག་དོར། །དཀྱིལ་དུ་རྡོ་རྗེ་སོར་བརྒྱད་པ། །ནང་དུ་རྡོ་རྗེས་བསྐོར་ནས་ཀྱང་། །ཐ་མ་མེ་ཡི་འོད་ཟེར་ཅན། །བྱ་བ་ཐབ་ཁུང་རིམ་པའོ། །ཙནྡན་པཱ་ལ་
ཤ་དག་དང་། །བྱང་ཆུབ་ཤིང་དང་ནྱ་གྲོ་དྷ། །དྲི་བཟངས་དྲི་ཞིམ་པ་ཡི་ཤིང་། །སྲོག་ཆགས་མེད་ཅིང་མ་རུལ་བ། །གསར་པ་ཁྲུ་གང་ཚད་ལ་ནི། །འོ་མ་སྦྲང་རྩི་བྲན་ནས་ཀྱང་། །དྲི་ཞིམ་པ་ཡི་ཆུ་ཡིས་གཏོར། །ཐབ་ཀྱི་ཁོ་ར་ཁོར་ཡུག་ཏུ། །ཀུ་ཤ་རྩེ་མོ་ཕྱིར་བསྟན་པ། །བཀྲམ་ལ་
བུད་ཤིང་བརྩིག་པར་བྱ། །ཐབ་བས་མཐོ་ན་ཉེས་པར་འགྱུར། །དེ་ནི་བུད་ཤིང་རིམ་པའོ། །རྩེ་མོའི་ཆ་ལས་བྱུང་བ་ཡི། །ཡམ་ཤིང་སོར་ནི་བཅུ་གཉིས་ལ། །གསར་ཞིང་འདབ་མ་བཅས་པ་དང་། །དྲང་ཞིང་བླ་སྐམས་མེད་པ་སྟེ། །སྐྱོན་དང་བྲལ་བའི་ཡམ་ཤིང་ལ། །མངར་གསུམ་

དཀར་གསུམ་དག་གིས་བྲན། །དྲི་ཡི་ཚོགས་ཀྱིས་བསངས་ནས་ཀྱང་། །མཆོད་པའི་དོན་དུ་གཡས་སུ་གཞག །དེ་ནི་ཡམ་ཤིང་རིམ་པའོ། །དཀར་གསུམ་མངར་གསུམ་འབྲས་ཆན་དང་། །འབྲས་ཐུག་ལག་པན་ལ་དུ་དང་། །སྨན་སྣ་ཚོགས་དང་བཟའ་བའི་རྫས། །ཏིལ་ལ་སོགས་
པ་ཇི་སྙེད་ཀུན། །བསྲེག་པའི་དོན་དུ་གཡས་སུ་གཞག །མར་ཁུ་རྡོ་རྗེ་དྲིལ་བུ་དང་། །དགང་གཟར་བླུགས་གཟར་མདུན་དུའོ། །མེ་ཏོག་སྤོས་དང་མར་མེ་དྲི། །བཤོས་གཙང་རོལ་མོ་ཇི་སྙེད་པ། །མཆོད་པའི་དོན་དུ་གཡོན་དུ་གཞག །མཆོད་ཡོན་ལས་ཀྱི་བུམ་པ་ནི། །མཉེས་དང་བསང་
ཕྱིར་གཡས་སུ་གཞག །མཆོད་རྫས་བསྲེག་རྫས་རིམ་པའོ། །དེ་ནས་སྐད་ཅིག་ལྷར་བསྐྱེད་ལ། །དུས་ནས་བརྩམས་ཏེ་མངོན་རྟོགས་ཀྱི། །ཆོ་གའི་རིམ་པ་ཇི་སྙེད་པ། །སྒྲུབ་ཐབས་བཞིན་དུ་བསྒོམ་པར་བྱ། །དེ་ནི་རྣལ་འབྱོར་བདག་ཉིད་ཀྱི། །མངོན་པར་རྟོགས་པའི་རིམ་པའོ། །དེ་ནས་ཐབ་
ནི་བསང་བྱས་ལ། །ཨ་ལས་པདྨའི་གཞལ་ཡས་ཁང་། །དཀར་ཞིང་ཟླུམ་པ་མཛེས་པ་བསྐྱེད། །བཾ་ལས་ཆུ་ཡི་དཀྱིལ་འཁོར་ཏེ། །དེ་སྟེང་པཾ་ལས་པདྨའོ། །ཨ་དང་མ་ལས་ཉི་མའི་གདན། །ཧཱུཾ་ལས་རྡོ་རྗེ་དཀར་པོ་སྟེ། །དེར་བསྐྱེད་པ་ནི་རྡོ་རྗེ་འཛིན། །ཞུ་བར་རཾ་ལས་གྲུ་གསུམ་མེ། །དེ་ནས་
མེ་ལྷའི་རྒྱལ་པོ་ནི། །དཀར་ཞིང་ཞི་ལ་སྒེག་པ་སྟེ། །ཞལ་གཅིག་ཕྱག་བཞི་སྐྱིལ་ཀྲུང་ཕྱེད། །ཆུ་ཡི་དཀྱིལ་འཁོར་ལ་གནས་ཤིང་། །ཚངས་པའི་སྐུད་པ་སེ་རལ་གཟར། །གཡས་ན་དབྱུག་པ་སྤྱི་བླུགས་ཏེ། །གཡོན་ན་ཕྲེང་བ་ཀུ་མུ་ཏ། །དབུ་རྒྱན་ལ་སོགས་རྒྱན་རབ་མཛེས། །བསྐྱེད་
ལ་ཡེ་ཤེས་མེ་ལྷ་དགུག །གོང་ལྟར་མཆོད་པས་མཉེས་བྱས་ལ། །ཛཿཧཱུཾ་བཾ་ཧོཿས་དགུག་གཞུག་བྱ། །དབང་བསྐུར་བ་དང་བྱིན་བརླབ་པ། །མཆོད་པས་རབ་ཏུ་མཉེས་བྱས་ནས། །བསྟོད་པའི་རྒྱལ་པོ་འདི་དག་ཀྱང་། །རྡོ་རྗེ་དྲིལ་བུ་ལྡན་པས་ཀྱང་། །ཀླུ་དང་ལྡན་པས་བསྟོད་པ་བྱ། །
ཧཱུཾ་མེ་ལྷའི་རྒྱལ་པོ་ཚངས་པ་མཆོག་གི་སྲས། །མེ་ལྷའི་རྒྱལ་པོ་དག་གིས་དབང་བསྐུར་བ། །ཤེས་རབ་མཆོག་གིས་ཉོན་མོངས་ཐམས་ཅད་སྲེག །འཛིན་བྱེད་མེ་ལྷ་ཉིད་ལ་ཕྱག་འཚལ་བསྟོད། །དེ་ནས་དགང་གཟར་བླུགས་གཟར་ནི། །ལག་པ་གཡས་གཡོན་ཐོགས་ནས་ཀྱང་། །

མེ་ལྷ་བདུད་རྩིའི་ཞལ་ཉིད་དུ། །སྔགས་འདི་དག་གིས་བསྲེག་པར་བྱ། །ཨོཾ་བཛྲ་ཨགྣ་ཡེ་མ་ཧཱ་བྷཱུ་ཏཱ་ཛྭཱ་ལ་ཡ་སརྦ་བྷསྨིཾ་ཀུ་རུ་སརྦ་དུཥྚཱན་ཧཱུཾ་ཕཊ། ན་མཿཆེ་གེ་མོ་ཞེས་བྱ་བ་འདི། ཤཱནྟིདྐུ་རུ་ཡེ་སྭཱ་ཧཱ། བརྒྱ་རྩ་བརྒྱད་དམ་ལྔ་བཅུ་སྟེ། །ཉི་ཤུ་ལྔའམ་བདུན་དུ་དབུལ། །དེ་ནི་མེ་ལྷའི་རིམ་པའོ། །
དེ་ནས་མེ་ལྷའི་ཐུགས་ཀའི་ནང་། །པདྨ་ཉི་ཟླའི་གདན་སྟེངས་སུ། །ཧཱུཾ་ལས་རྡོ་རྗེ་སྔོན་པོ་སྟེ། །དེ་ལས་རྡོ་རྗེ་འཛིན་པ་ནི། །མངོན་པར་རྟོགས་པའི་ཆོ་ག་བཞིན། །གསལ་བ་ཉིད་དུ་བསྐྱེད་པར་བྱ། །དེ་ནས་མཆོད་པས་མཉེས་བྱས་ནས། །བསྟོད་པ་དག་ཀྱང་རབ་ཏུ་བརྗོད། །དེ་ནས་བསྲེག་རྫས་
དབུལ་བ་ནི། །རྩ་བའི་སྔགས་ནི་འབའ་ཞིག་ལ། །སྲེག་སྔགས་འདི་དག་བཏགས་ལ་དབུལ། །ཨོཾ་སརྦ་པཱུ་ཛ་མེ་གྷ་རཏྣ་ཨ་གརྦྷ་ན་མཿཆེ་གེ་མོ་ཞེས་བྱ་བ་འདི་ཤཱནྟིདྐུ་རུ་སྭཱ་ཧཱ། ཇི་སྙེད་སྤྲོས་པ་ཕུལ་ནས་ཀྱང་། །དེ་ནས་མཆོད་བསྟོད་ཡང་བྱས་ཏེ། །གཤེགས་དང་བཟོད་པ་གསོལ་ནས་ཀྱང་། །
བསྔོ་དང་སྨོན་ལམ་གདབ་པར་བྱ། །ཨོཾ་ཨཱཿཧཱུཾ་མུཿ ཡེ་ཤེས་སེམས་དཔའ་གཤེགས་སུ་གསོལ། །དམ་ཚིག་རང་གི་སྙིང་གར་བསྡུ། །མཆོད་དང་བསྲེག་པའི་རྫས་རྣམས་ནི། །ལྷག་མ་ཇི་སྙེད་ཡོད་པ་ཡིས། །མེ་ལྷ་མཉེས་པར་ཡང་བྱས་ཏེ། །མཆོད་པ་ལ་སོགས་གོང་བཞིན་ནོ། །
ཡེ་ཤེས་མེ་ལྷ་གཤེགས་སུ་གསོལ། །དམ་ཚིག་འབར་བའི་རྣམ་པར་བསྟིམ། །བདག་གིས་སྦྱིན་སྲེག་སྦྱར་བ་ཡིས། །དངོས་གྲུབ་མྱུར་དུ་འགྲུབ་གྱུར་ཅིག །རྡོ་རྗེ་འཛིན་པའི་སྦྱིན་སྲེག་གི་ཆོ་ག་རྫོགས་སོ།། །།སློབ་དཔོན་ཆེན་པོ་བ་སུ་དྷ་བཛྲས་མཛད་པའོ།། །།
༄